མར་ཋེན་ལོའུ་ཐིར་ཁེན།
ལྡེམ་སི་ཋེ་ཀྵེ་ཁེ་ཡིས་བརྩམས།
སྟག་ལུང་རང་དབང་གིས་དབྱིན་ཡིག་ནས་བསྒྱུར།


ལེའུ་དང་པོ།

མར་ཋེན་ལོའུ་ཐིར་ཁེན།
མར་ཋེན་ལོའུ་ཐིར་ཁེན་ནི་འཐབ་རྩོད་པ་ཞིག་ཡིན།
ཁོང་གི་འཐབ་རྩོད་བྱ་ཡུལ་ནི་མེ་མདའ་དང་བགད་རྫས་
བཟུང་བའི་དྲག་པོའི་དཔུང་ཚོགས་ཤིག་ཡིན་ཡང་། ཁོང་
གིས་གཏན་དུ་ཕྱིར་དྲག་པོས་རྒོལ་ལན་སྤྲོད་རྩིས་བྱས་མྱོང་
མེད། ཁོང་གིས་གཏམ་བཤད་དང་ཞི་བའི་ཐབས་ལམ་ལ་
བརྟེན་ནས་ཕྱིར་རྒོལ་བྱས་ཤིང་། ཁོང་ལ་གཏམ་བཤད་དང་
ཞི་བའི་ཐབས་ལམ་གྱིས་དྲག་པོའི་དཔུང་ཚོགས་ཁད་ཀྱིས་
བཅོམ་པའི་ཡིད་ཆེས་ཤིག་ཡོད།
ཁོང་གིས་བརྙས་བཅོས་གྱི་ཁ་ལག་དར་བའི་སྤྱི་
ཚོགས་ཤིག་ནས་འཐབ་རྩོད་བྱས་ཤིང་། དྲང་སྙོམས་ཀྱི་
ཁྲིམས་ཤིག་ལ་བསྙེགས་ནས། ཨ་རིའི་མི་དམངས་ལ་བདེ་
སྐྱིད་ཀྱི་འཚོ་བ་ཞིག་བརྩོན་ལེན་བྱས། དེ་བས། ཨ་རིའི་མི་
དམངས་ཁྲི་སྟོང་མང་བོས་ཁོང་ཉིད་ལ་བདེན་ཁ་སྤྲད་ཅིང་
རྗེས་སུ་ཞུགས་པས། ག་ལེར་ཨ་རིའི་སྤྱི་ཚོགས་ལ་འགྱུར་
ལྡོག་ཅིག་འགྲོ་བའི་མགོ་བརྩམས།
མར་ཋེན་ལོའུ་ཐིར་ཁེན་གྱི་ཚེ་སྲོག་ནི་ཨ་རིའི་སྤྱི་
ཚོགས་ལ་འགྱུར་ལྡོག་གཏོང་བར་འཐབ་རྩོད་བྱེད་པའི་ཀློང་
ནས་བཀུམས་སོང་ན་ཡང་། ཁོང་གི་གཏམ་བཤད་དང་ཞི་
བའི་ཐབས་ལམ་དག་ནི་གཏན་དུ་ནུབ་པ་མེད་པར་གྱུར་རོ།།

ལེའུ་གཉིས་པ།

རླབས་ཆེན་གྱི་སྐད་ཆ་དང་སྲ་མཁྲེགས་
ཀྱི་མགོ་བོ།
མར་ཋེན་ལོའུ་ཐིར་ཁེན་འཁྲུངས་དུས་བྱིས་པ་གཞན་
ལྟར་ངུ་སྐད་མ་བཏོན་པས། སྨན་པས་བྱིས་པ་དེ་ཤི་འདུག་
པར་སྙམ་ནས། བྱིས་པ་ཚོན་པོ་དེར་ཐལ་ལྕག་གིས་གཅིག་
གཞུས་ཙ་ན། ད་གཟོད་མར་ཋེན་ལོའུ་ཐིར་ཁེན་གྱིས་ངུ་
སྐད་ཀྱི་མགོ་མ་ཕྱུང་།
ཡིད་དུ་འོང་བའི་བྱིས་པ་དེ་ནི ༡༩༢༩ ལོའི་ཟླ་དང་པོའི་
ཚེས་བཅོ་ལྔ་ཉིན་ཏེ། གྲང་ངར་དང་སྨུག་ལོང་འཐིབས་པའི་
གཟའ་མིག་དམར་ལ་རང་ཁྱིམ་ཨེ་ཋི་ལན་ཏྟཱ(Atlanta)
རུ་སྐུ་གཏམས། བྱིས་པ་དེ་ལ་མར་ཋེན་ལོའུ་ཐིར་ཁེན་ཞེས་
པའི་མིང་རིང་བོ་ཞིག་བཏགས་པས།ཚང་མས་ཁོང་གི་མིང་
ལ་མར་ལོའུ་ཞེས་བསྡུས་མིང་གིས་བོས།
ཁོང་གི་ཨ་ཕའི་མིང་ལ་ཡང་མར་ཋེན་ལོའུ་ཐིར་ཁེན་
ཟེར་ལ། ཁོང་གི་ཨ་ཕ་ནི་བྷེབ་ཋེ་སི་ཋི (Baptist)ཆོས་ཁང་
གི་ཆོས་དཔོན་ཞིག་ཡིན། ཆོས་ཁང་དེ་ནི་ཆོས་ཁང་ཆེན་པོ་
ཞིག་ཡིན་ཞིང་། ཁོང་གི་ཨ་ཕ་དེའི་ནང་གི་མི་སྣ་གལ་ཆེན་
ཞིག་ཀྱང་ཡིན། གནས་དེ་ནི་མི་ཚེ་ལ་རེ་བཞག་གསར་བ་
སྤྲོད་སའི་ཡུལ་ཞིག་ཡིན།
ཁོང་གི་ཨ་མའི་མིང་ལ་ཨེ་པུར་ཋ་ཁེན་ཟེར་ཞིང་། ཨ་
མའི་ཨ་ཕ་ཡང་ཆོས་ཁང་ཞིག་གི་དབུ་འཛིན་ཡིན། ཁོང་གི་
མ་ཡུམ་ནི་ཁོང་མིང་སྲིང་སྟེ་ཨ་ཅེ་དང་སྤུན་ཆུང་གསུམ་པོ་
མ་སྐྱེས་སྔོན་ལ་དགེ་རྒན་ཞིག་ཡིན་འདུག། མར་ལོའུ་ནི་
གྱོན་གོས་གྲ་དག་དང་ཟ་མ་དུས་ལྟར་མཁོ་སྤྲོད་བྱེད་ཐུབ་
པའི་ཁྱིམ་ཚང་ཆེན་པོ་ཞིག་ཏུ་འཚར་ལོངས་བྱུང་བ་ཡིན་
ཡང་། ཁོང་གིས་རང་ཉིད་འཚར་ལོངས་བྱུང་བའི་གོ་རིམ་
ཁྲོད་ནས་ཨེ་ཋི་ལན་ཥཱ་ཡི་མི་མང་བོ་ཞིག་གིས་སྐྱ་ཆད་སྔོ་
སྡུག་གི་འཚོ་བ་རོལ་བཞིན་པ་ཤེས་ཡོད།
ཁོང་གི་ཡབ་ལགས་ཀྱི་ཆོས་ཁང་དེ་ནས་མར་ལོའུ་
ཡིས་ཆུང་དུས་ནས་མི་མང་བརྒྱ་ཕྲག་མང་བོ་མདུན་དུ་
ཆོས་མགུར་ཡང་ཡང་བླངས་མྱོང་བས། མི་ཚེ་ལ་ཤུགས་
རྐྱེན་ངེས་ཅན་ཐེབས་ཡོད།
དེ་མཚུངས་ཁོང་གི་ཡབ་ཀྱིས་ཆུང་དུས་ནས་ཁོང་མིང་
སྲིང་གསུམ་ལ་དམ་པའི་གསུང་རབ་ཁྲོད་ཀྱི་ཆོས་ཀྱི་ཚིག་
བཅད་དག་བློ་རུ་འཛིན་དུ་བཅུག་ཅིང་། ནུབ་ཇའི་སྐབས་
རེས་མོས་ཀྱིས་སྐད་གསེང་ཐོན་པོར་འདོན་དུ་བཅུག་
བཞིན་ཡོད། ཚིག་བཅད་དེ་དག་ནི་ནང་དོན་གྱིས་ཕྱུག་ལ་
གདངས་དབྱིངས་ཀྱིས་ཁེངས་ཡོད་པ་ཤ་སྟག་ཡིན།
མར་ལོའུ་བྱིས་པ་ཆུང་ཆུང་ཡིན་དུས་ནས་གཏམ་
བཤད་བྱེད་རྒྱུར་ཤིན་ཏུ་དགའ། ཁོང་ནི་རང་གི་ཡབ་ཀྱིས་
ཆོས་ཁང་དུ་གཏམ་བཤད་བྱས་པར་ཉན་རྒྱུར་ཡང་དགའ།
མི་རྣམས་ཀྱིས་གཏམ་བཤད་ལ་རྣ་བ་གླགས་ནས་ཉན་
བཞིན་པ་མཐོང་མྱོང་བས། ཁོང་གིས་གཏམ་བཤད་ཀྱི་ཟིལ་
ཤུགས་ནི་ཅི་ལྟ་བུ་ཞིག་ཡིན་པ་ཡང་ཤེས་ཡོད།
དེ་བས། ཁོང་ཉིད་ཆུང་ཆུང་ཡིན་དུས། རང་གི་ཡུམ་ལ་
འདི་ལྟར་བཤད་མྱོང་ཡོད། ཁྱོད་ཀྱིས་ང་ལ་འདི་རུ་སྒུག་ནས་
སྡོད་དང་། ང་སོང་ནས་ཡིད་དུ་འོང་བའི་བརྗོད་པ་རེ་བསླབ་
ཡོང་ཞེས་བཤད་མྱོང་ཡོད་འདུག
མར་ལོའུ་ལུས་རྩལ་ལ་ཡང་ཤིན་ཏུ་དགའ། ཁོང་ཆུང་
དུས་ནས་རང་གི་ལོ་ཚོད་ལས་བརྒལ་བའི་ལུས་རྩལ་འགྲན་
བསྡུར་ལ་ཞུགས་ཤིང་རྩལ་ཡང་ཆེ། ཁོང་གི་གྲོགས་པོ་སྐོར་
ཞིག་གིས་ཀྱང་ཁོང་ནི་ཆུང་དུས་ནས་ལུས་རྩལ་ལ་ཧུར་
ཐག་གིས་རྩེད་ཀྱིན་འདུག་སྙམ་བཞིན་ཡོད།
ཁོང་ལོ་ལྔ་ཡིན་དུས་ཀྱི་ཉིན་ཞིག་ལ་རྡོ་སྐས་ཀྱི་སྟེང་དུ་
རྩེད་མོ་རྩེ་བཞིན་པའི་སྐབས་སུ། གློ་བུར་དུ་ཤུད་ནས་གོམ་
པ་ཉི་ཤུའི་མཚམས་སུ་གཡུགས། ཁོང་གི་མགོ་ས་རུ་བརྡབ་
ནས་ས་རུ་རྐོ་དོང་ཞིག་ཕབ་ཀྱང་། ཁོང་ལ་རྨས་སྐྱོན་ཅི་ཡང་
མ་ཐེབས།
འཁོར་འགེག་གཉིས་ཀྱི་སྐབས་སུ་རླངས་འཁོར་གྱིས་
ཁོང་གི་རྐང་འཁོར་ཉིས་གུག་ཏུ་ལྟེབས་ཏེ། ཁོང་ཉིད་ཐང་
སྟོང་དུ་གཡུགས་ཟིན་ཡང་དེ་དུས་ཀྱང་རྨས་སྐྱོན་མ་ཐེབས།
ཡང་ཐེངས་ཤིག་མར་ལོའུ་སྤུན་དང་ལྷན་དུ་ཕོ་ལོང་
རྩེད་སྐབས། སྤུན་གྱིས་དབྱུག་པ་ཤུགས་ཀྱིས་གཡུག་པ་
ན། ལག་ནས་ཤོར་ཏེ་མར་ལོའུ་ཡི་མགོ་ལ་ཕོག་ཅིང་ས་ལ་
འགྱེལ། ཡིན་ཡང་། མར་ལོའུ་བདེ་ལེགས་ངང་ཡར་ལངས་
བས། སྐབས་དེར་ཡང་ཁོང་ལ་རྨས་སྐྱོན་ཅི་ཡང་མ་ཐེབས།
ལོ་ངོ་མང་བོའི་རྗེས་སུ། མར་ཋེན་ལོའུ་ཐིར་ཁེན་གྱིས་
རང་ཉིད་ཀྱི་མགོ་བརྡབ་པའི་དོན་དག་དག་ལ་ཕྱིར་དྲན་བྱ་
བཞིན་འདི་ལྟར་འཆད། དཀོན་མཆོག་གིས་ང་ལ་གཞན་
ལས་ལྷག་པའི་གཅེས་སྐྱོང་ཐོབ་ནས། སྲ་མཁྲེགས་ཀྱི་མགོ་
བོ་ཞིག་གནང་འདུག་ཨང་ཟེར།

ལེའུ་གསུམ་པ།

རྗེམ་ཁི་རོའོ།
མར་ལོའུ་ནི་སྤྲོ་སྣང་ཅན་གྱི་བྱིས་པ་ཞིག་ཡིན། ཁོང་
ཉིད་ལོ་ན་ལྔ་ལ་སོན་སྐབས་ཤིག་ལ་ཡིད་སེམས་ཞེ་ནས་
སྡུག་པའི་དོན་དག་ཅིག་བྱུང་། ཁོང་ཚང་ཡོད་སའི་སྲང་
ལམ་དེའི་དཀྱོགས་མཚམས་སུ་མི་རིགས་དཀར་བོའི་ཟས་
རིགས་ཚོང་ཁང་ཞིག་ཡོད། མར་ལོའུ་རྒྱུན་དུ་དེ་རུ་སོང་
ནས་དེ་ཚང་གི་བྱིས་པ་གཉིས་དང་ལྷན་དུ་རྩེད་མོ་རྩེ་ཞིང་
གྲོགས་པོར་གྱུར་ཡོད།
ཡིན་ཡང་། ཉིན་ཞིག་ལ་མར་ལོའུ་གྲོགས་པོ་གཉིས་ཀྱི་
འགྲམ་དུ་རྩེད་མོ་རྩེ་རུ་ཕྱིན་པ་ན། ཁོང་གི་གྲོགས་པོ་གཉིས་
རྩེད་མོ་རྩེད་ས་རུ་མ་སླེབས། དེའི་ཚབ་ཏུ་གྲོགས་པོ་གཉིས་
ཀྱི་ཨ་མ་ཡོང་ནས། ངའི་བྱིས་པ་གཉིས་ད་ནས་བཟུང་ཁྱོད་
དང་ལྷན་དུ་རྩེད་མོ་རྩེ་རུ་མི་ཡོང་བས། ད་ཁྱོད་ཕྱིར་རང་
ཁྱིམ་དུ་སོང་ཞེས་བཤད།
མར་ལོའུ་ཡིས་ཅིས་ཕྱིར་ཡིན་པ་མ་ཤེས་པར་ངུ་ལ་
ཁད་ཅིག་བྱས་ནས་ཕྱིར་རང་ཁྱིམ་དུ་ཡོང་ནས། ཨ་མ་ལ་
དེ་ལུགས་བཤད་ལ་རྒྱུ་མཚན་དྲིས། ཁོང་གི་ཨ་མས་དངན་
པ་རིང་མོ་ཞིག་འཐེན་བཞིན་མར་ལོའུ་པང་དུ་བཟུང་ནས་
ན་རེ། ཟས་རིགས་ཚོང་ཁང་ཚང་གི་མི་རྒྱུད་ཀྱི་ཤ་མདངས་
དཀར་བོ་ཡིན་པས་གཞན་གྱིས་ཁོ་ཚོ་ལ་མི་དཀར་ཞེས་
འབོད་ལ། འུ་ཚང་གི་མི་རྒྱུད་ཀྱི་ཤ་མདངས་ནག་པོ་ཡིན་
པས་གཞན་གྱིས་ང་ཚོར། ནག་རིལ།མི་ནག་ཡང་ན་མདོག་
ཅན་ཞེས་སུ་འབོད།
ཁོང་གི་ཨ་མས་མུ་མཐུད་དུ་མི་དཀར་དག་མི་ནག་ལ་
མི་དགའ་བའི་རྒྱུ་མཚན་བཤད་རྒྱུར། གནའ་གནའ་ཞིག་ལ་
མི་དཀར་སྐོར་ཞིག་གིས་མི་ནག་སྐོར་ཞིག་ཧྥེ་གླིང་ནས་མེ་
གླིང་དུ་འཁྲིད་ཡོང་ནས། མི་ནག་དག་ངལ་རྩོལ་དུ་བཀོལ་
ཞིང་གཅར་རྡུང་དང་བརྙས་བཅོས་སོགས་ཚད་ལས་འདས་
པ་བྱས་པ་མ་ཟད། དུད་འགྲོ་ལྟར་མི་ནག་ཉོ་ཚོང་གི་ཚོང་
ཡང་བརྒྱབས་པ་རེད་ཅེས་མར་ལོའུ་ལ་བཤད།
ཁོང་གིས་ཨ་མས་མུ་མཐུད་དུ། དེ་ནས་ནང་འཁྲུག་
བྱུང་པ་རེད། ལྷོ་ཕྱོགས་མངའ་སྡེ་ཁག་གི་ཨ་རིའི་རྒྱལ་ཁབ་
ལ་ཁྲིམས་ལུགས་སོ་སོ་དགོས་པའི་འདོད་ཚུལ་བསྟན་པ་ན།
བྱང་ཕྱོགས་མངའ་སྡེ་ཁག་གིས་ལྷོ་ཕྱོགས་མངའ་སྡེ་ཡི་བྲན་
གཡོག་ལམ་ལུགས་སྤེལ་བར་ངོ་རྒོལ་བྱས་ལ། ལྷོ་ཕྱོགས་
མངའ་སྡེ་ཁག་གིས་མི་ནག་བྲན་གཡོག་ལམ་ལུགས་མུ་
མཐུད་དུ་གནས་པར་འབད་བརྩོན་བྱས།
འཐབ་རྩོད་དེ་ཡི་ཁྲོད་དུ་ཕྱོགས་གཉིས་ཀྱི་དམག་
དཔུང་ལ་ཤི་རྨས་ཚབས་ཆེན་ཐེབས་ལ། བྱང་ཕྱོགས་མངའ་
སྡེ་ཡི་མི་ནག་དག་འཆི་བ་ལ་སྙིང་མི་འདར་ཞིང་དཔའ་
འཛིངས་ལྡན་པས། ཁྲག་གི་མཚོ་མོ་བསྐྱིལ་བའི་དམག་
འཁྲུག་གི་མཐའ་མའི་རྒྱལ་ཁ་བྱང་ཕྱོགས་མངའ་སྡེ་ལ་ཐོབ།
ལྷོ་བྱང་དམག་འཁྲུག་གི་རྗེས་སུ་མི་ནག་བྲན་གཡོག་
རྣམས་ལ་རང་དབང་ཐོབ། ཡིན་ན་ཡང་། མི་རིགས་དཀར་
བོ་མང་བོས་སྔར་བཞིན་མི་ནག་དག་ལ་བརྙས་བཅོས་
དང་ཐུབ་ཚོད་བྱ་ལ། ལྷོ་ཕྱོགས་མངའ་སྡེ་དག་གི་མི་དཀར་
རྣམ་ནི་དེ་བས་ཀྱང་མཐུ། ལྷོ་ཕྱོགས་མི་དཀར་དག་གིས་
ཕྱོགས་ཡོངས་ནས་སྣོག་ལས་བྱས་ནས་མི་ནག་དག་བྲན་
དུ་བཀོལ་ལ། སྐབས་ལན་རེར་དམར་གསོད་ཀྱང་བྱ། མི་
དཀར་དག་གིས་མི་ནག་དག་ལ་དམིགས་ནས་ཁྲིམས་
གསར་བ་ཞིག་བཟོས། མི་དཀར་ལ་ཤས་ཤིག་མི་ནག་དག་
གིས་ཁོ་ཚོར་རྗེམ་ཁི་རོའོ་ཞེས་བོས་པར་མ་དགའ་བར། ཁོ་
ཚོས་དེ་ལ་དམིགས་བསལ་ཁྲིམས་རྗེམ་ཁི་རོའོ་ཁྲིམས་ཞེས་
བཏགས།
རྗེམ་ཁི་རོའོ་ཁྲིམས་ཀྱི་ལེའུ་ཞིག་ཏུ་འདི་ལྟར་བཀོད་
ཡོད་དེ། མི་ནག་གི་བྱིས་པ་དག་མི་དཀར་གྱི་བྱིས་པ་དག་
འགྲོ་སའི་སློབ་གྲྭ་རུ་སོང་མི་ཆོག ད་དུང་གཞན་ཞིག་ཏུ་
མི་ནག་དག་གིས་ཟ་ཁང་གང་རུང་དུ་མི་དཀར་གྱིས་ཟ་མ་
ཟ་བཞིན་ཡོད་ན། དེ་རུ་ཟ་མ་བཟའ་མི་ཆོག མི་ནག་དག་
གི་གྱོན་པ་མི་དཀར་དག་གི་གོས་འཁྲུད་ཁང་ནས་བཀྲུ་མི་
ཆོག མི་ནག་ཚོས་མི་དཀར་དག་གིས་ཆུ་འཐུང་ས་རུ་ཆུ་
འཐུང་མི་ཆོག མི་ནག་དག་གློག་བརྙན་ཁང་དུ་མི་དཀར་
དག་གི་འཁྲིས་སུ་བཙོག་མི་ཆོག དེ་བས་རྒྱུན་དུ་མི་ནག་
དག་གློག་བརྙན་ཁང་གི་བྱ་འདབ་འོག་གི་ཐེམ་སྐས་སུ་
བཙོག་དགོས།
ཡང་ཁྲིམས་ཚན་གཞན་ཞིག་ཏུ་འདི་ལྟར་བཀོད་ཡོད།
མི་ནག་དག་སྤྱི་སྤྱོད་རླངས་འཁོར་གྱི་གཞུག་གི་འདུག་
སྟེགས་སུ་སྡོད་དགོས། ཁྲིམས་ཡིག་འདིས་མི་ནག་དང་མི་
དཀར་གཉིས་ལ་བར་ཐག་བཟོས་བས། ཁོ་ཚོས་འདི་ལ་མི་
རིགས་དབྱེ་འབྱེད་དུ་འབོད།
མར་ལོའུ་ཡིས་ཨ་མས་ཁོང་ལ།ཁྱོད་ཀྱིས་རྗེམ་ཁི་རོའོ་
ཁྲིམས་ལ་བསམ་བློ་མ་གཏོང་། ཁོ་ཚོ་ནི་ཞེ་ཤིན་ཏུ་ནག་
པ་མ་ཟད་འཚོ་བ་ནི་གདུག་རྩུབ་ཀྱིས་ཁེངས་ཡོད། དེ་བས།
ཁྱོད་ཀྱིས་ནམ་ཡང་མི་དཀར་ནི་མི་ནག་ལས་མཆོག་གོ
སྙམ་མི་རུང་ལ། ཁྱོད་རང་ཉིད་ནི་ད་གཟོད་མཆོག་ཏུ་གྱུར་
བ་དེ་ཡིན་པ་བརྗེད་དུ་མ་བཅུག་ཅེས་གདམ།
མར་ལོའུ་ཡི་ཨ་ཕ་ཡང་ཁྲིམས་དེ་ལ་ཤིན་ཏུ་མི་དགའ་
བས། ཁོས་རྒྱུན་དུ་མི་རིགས་དབྱེ་འབྱེད་ཀྱི་ཁྲིམས་དེར་
ངོ་རྒོལ་བྱ་ཅི་ཐུབ་བྱེད་བཞིན་ཡོད། ཁོང་ཨེ་ཋི་ལན་ཋཱ་རུ་
སྤྱི་སྤྱོད་རླངས་འཁོར་ལ་མི་འདུག་ཅིང་། མི་རིགས་དཀར་
ནག་དབྱེ་འབྱེད་ཀྱི་ཚོང་ཁང་དག་ལ་ཡང་མི་འགྲོ། ཡིན་ན་
ཡང་། མཚམས་ལན་རེར་དེ་ལྟར་སྒྲུབ་མི་ཐུབ་པའི་སྐབས་
ཀྱང་ཡོད།
ཐེངས་ཤིག་ལ་ཁོང་གིས་མར་ལོའུ་འཁྲིད་ནས་ཚོང་
ཁང་ཞིག་ཏུ་ལྷམ་ཉོ་རུ་སོང་། ཁོང་གཉིས་ཚོང་ཁང་ནང་
དུ་ཕྱིན་ནས་མདུན་གྲལ་དུ་བསྡད། མི་དཀར་ཚོང་བདག་
དེ་ཚུར་ཡོང་ནས་མདུན་གྲལ་ནི་མི་དཀར་བཙོག་ས་ཡིན་
པས། ཁྱེད་གཉིས་གཞུག་གི་འདུག་སྟེགས་སུ་སྡོད་ཅེས་
བཤད། ཁོང་གི་ཨ་ཕ་ཁོང་ཁྲོ་རབ་ཏུ་འབར་ནས། མི་དཀར་
ཚོང་བདག་དེ་ལ། ང་ཁྱོད་ཀྱི་ཚོང་ཁང་དུ་ལྷམ་ཉོ་རུ་ཡོང་
བས་འདི་རུ་བཙོག་པ་ཡིན། འདི་རུ་བཙོག་མི་ཆོག་ན་ངས་
ཁྱོད་ཀྱི་ལྷམ་མི་ཉོ་ཁོ་ཐག་ཡིན་ཞེས་བཤད་ནས། མར་ལོའུ་
འཁྲིད་ནས་ལྷམ་ཚོང་ཁང་དེ་ནས་ཕྱི་རུ་བུད།
མར་ལོའུ་ཡིས་རང་གི་ཨ་ཕ་རྗེམ་ཁི་རོའོ་ཁྲིམས་ལ་
ཤིན་ཏུ་སྡང་བའི་སྣང་ཚུལ་དེ་ནི་ནམ་ཡང་མ་བརྗེད།

ལེའུ་བཞི་བ།

སློབ་གྲྭར་འགྲིམས་པའི་སྐབས།
མར་ལོའུ་སློབ་ལོ་རན་མེད་ཀྱང་བློ་རིག་ཤིན་ཏུ་རྒོད་
པས། ཁོང་གི་ཨ་མས་ཁོང་སློབ་ལོ་མ་རན་པའི་ལོ་གཅིག་
སྔོན་ལ་སློབ་གྲྭར་མངགས། འོན་ཀྱང་། ཨེ་ཋི་ལན་ཋཱ་ཡི་
མི་དམངས་སློབ་གྲྭ་རུ་སྔོན་འགྲོའི་འཛིན་གྲྭ་ཡོད་པ་མིན།
སློབ་གྲྭ་དེའི་ལོ་རིམ་དང་བོའི་དགེ་རྒན་རེ་པེ་ཁ་པེ་ཁེ་སོན་
ནི་ཁོང་གི་ཨ་མའི་གྲོགས་པོ་ཞིག་ཡིན་པས། མར་ལོའུ་
འཛིན་གྲྭ་དེར་ཞུགས་རྒྱུར་འཐད་པ་བྱུང་། མར་ལོའུ་ནི་
འཛིན་གྲྭ་ཡོངས་ནས་ལོ་ཆུང་ཤོས་ཡིན་ཡང་། འཛིན་གྲྭ་
དེའི་ནང་གི་ཀློག་པ་པོ་ཆེས་བཟང་ཤོས་ནི་ཁོ་ཡིན་འདུག
ཁོང་ནི་སློབ་སྦྱོང་ལ་དགའ་བ་མ་ཟད་ལུས་རྩལ་ལ་ཡང་
དགའ་བས། རྒྱུན་དུ་ཁོང་ལས་ཆེ་བའི་བྱིས་པ་དག་དང་
ལྷན་དུ་རྩེད་མོ་ལ་རོལ་རྒྱུ་དགའ་བོ་ཡོད་འདུག
མཐོ་འབྲིང་དུ་བསྐྱོད་པའི་སྐབས་སུ། ཁོང་ནི་རྐང་རྩལ་
སྤོ་ལོ་རུ་ཁག་ཅིག་གི་རྒྱབ་སྲུང་པ་ཡིན་ཞིང་། ལག་རྩེད་སྤོ་
ལོ་རུ་ཁག་ཅིག་གི་ནང་དུ་ཡང་ཚུད་ཡོད་འདུག ཡིན་ཡང་།
ལུས་རྩལ་ཡོངས་ལས་ཁོ་རང་ཆེས་བཟང་བ་ནི་སྦེ་ག་ཡིན་
འདུག ཁོང་གི་གྲོགས་ཕལ་ཆེར་གྱིས་ཁོང་ལ་མེལ་ཀེ་ཞེས་
འབོད་ཅིང་། རང་ཁྱིམ་དུ་ཁོ་སྔར་བཞིན་མར་ལོའུ་ཡིན།
མར་ལོའུ་ཁོང་ད་དུང་ཞབས་བྲོ་འཁྲབ་རྒྱུར་ཡང་དགའ་བ་
མ་ཟད་། གྱོན་པ་གྲལ་དག་གོན་རྒྱུར་ཡང་དགའ། ཁོང་གི་
ཆུང་གྲོགས་ཚོས་ཁོ་ལ་སྣམ་བུ་ཞེས་པའི་འཚང་ཞིག་གིས་
བོས། རྒྱུ་མཚན་ནི་ཁོང་ལ་སྣམ་བུའི་རྩལ་སྦྱོང་སྟོད་གོས་
ཤིག་ཡོད་པས་ཡིན་འདུག
ད་དུང་ཁོང་གཏམ་བཤད་བྱ་རྒྱུར་ཤིན་ཏུ་དགའ་ན།
དཔེ་ཀློག་ནི་ཁོང་ལ་མཚོན་ན་ཤིན་ཏུ་ལས་སླ་མོ་ཞིག་ཡིན་
ཞིང་། སྙན་ཞུ་དང་མཚར་སྒྲུང་འབྲི་བ་ལ་ཁོང་ཉིད་ཧ་ཅང་
མཁས་པས། འཛིན་གྲྭ་ཡོངས་ནས་གྲུབ་འབྲས་རྩེར་སོན་
བླངས་མྱོང་། ཁོང་སློབ་སྦྱོང་ལ་ཤིན་ཏུ་བཟང་བས་ལོ་རིམ་
དགུ་བ་དང་བཅུ་བ་འགྲིམས་མ་དགོས་པར་ལོ་རིམ་གོང་
མར་མཆོངས།
མར་ལོའུ་ཡིས་ཕྱོགས་མང་བོ་ནས་གཏམ་བཤད་བྱས་
མྱོང་ཡོད། ཁོ་ལོ་ན་ཆུང་དུས་བཤད་རྩལ་བཀོལ་ནས་རྡུང་
རེས་རྒྱག་རོགས་ཕམ་པར་བརྒྱབས། ཁོང་ལོ་བཅོ་ལྔའི་སྟེང་
དུ་ཨེ་ཋི་ལན་ཏྰ་ཡི་གཏམ་བཤད་འགྲན་བསྡུར་གལ་ཆེན་
ཞིག་གི་སྟེང་ནས་རྒྱལ་ཁ་ཐོབ།
ཐེངས་ཤིག་མར་ཋེན་སློབ་གྲོགས་འགའ་དང་ལྷན་དུ་
གྲོང་ཚོའི་ཕྱི་རོལ་ཏུ་སོང་། དེ་ནི་ཁོ་ལ་མཚོན་ན་ཤིན་ཏུ་
རིང་བའི་འགྲུལ་བཞུད་ཅིག་ཡིན། སྐབས་དེར་མར་ཋེན་
གྱི་བཤད་རྩལ་ནི་སྔོན་ལས་ནང་དོན་གྱིས་ཕྱུག་ཅིང་གཏིང་
ཟབ་ཅན་ཞིག་ཏུ་འགྱུར་ཡོད། ཁོང་རང་ཉིད་ནས་བྲིས་པའི་
གཏམ་བཤད{མི་རིགས་ནག་པོ་དང་བཅའ་ཁྲིམས]ཞེས་
པ་ཡང་ཡང་སྦྱོང་བརྡར་བྱས་ཤིང་། གཏམ་བཤད་དངོས་ཀྱི་
སྐབས་སུ་མར་ཋེན་གྱི་སྐད་གདངས་ནི་སྟོབས་ཤུགས་ཀྱིས་
ཁེངས་ཡོད་ཀྱང་། དཔྱད་འདེམས་པ་རྣམས་ཀྱིས་སྟོབས་
ཤུགས་ཀྱིས་ཁེངས་པའི་སྐད་སྒྲ་དེར་གདེང་འཇོག་ཇི་ལྟར་
བྱ་མིན་ཅི་ཆ།
དཔྱད་འདེམས་པས་བྱ་དགའ་དངོས་སུ་སྤྲོད་དུས་མར་
ཋེན་དང་ཁོང་གི་གྲོགས་པོ་ཚོར་ཆེས་བཟང་བའི་གཏམ་
བཤད་པའི་བྱ་དགའ་སྤྲད་ཅིང་། ཁོ་ཚོའི་དགེ་རྒན་སྐུ་ཞབས་
ཕེ་ར་སྒྲེ་ནི་ཤིན་ཏུ་དགའ་བར་གྱུར། ཁོ་ཚོ་ཕྱིར་ལོག་པའི་
ལམ་བར་དུ་འགྲུལ་བཞུད་པའི་ཁེངས་པའི་སྤྱི་སྤྱོད་རླངས་
འཁོར་ཞིག་གི་གཞུག་གི་འདུག་སྟེགས་སུ་བསྡད་ནས་ཡོང་།
མཚམས་ཤིག་ལ་མི་དཀར་སྐོར་ཤིག་སྤྱི་སྤྱོད་རླངས་འཁོར་
དུ་བུད་པ་ན། ཁ་ལོ་བས་མར་ཋེན་དང་ཁོང་གི་གྲོགས་པོ་
དག་ཡར་ལངས་ནས་མི་དཀར་དག་ལ་འདུག་སྟེགས་སྤྲོད་
དགོས་ཞེས་བསྙད་ཅིང་། འདི་ནི་ཁྲིམས་རེད་ཟེར།
མར་ཋེན་དང་ཁོང་གི་གྲོགས་པོ་རྣམས་ཀྱིས་དེ་ནི་དྲང་
བཞག་མིན་པའི་སྤྱོད་ཚུལ་ཞིག་ཡིན་པ་ཤེས་ལ། ཁོ་ཚོས་
ཅིའི་ཕྱིར་འདུག་སྟེགས་གཞན་ལ་སྤྱོད་དགོས་སམ།ཁོ་ཚོས་
གླ་ཆ་ཇི་བཞིན་དུ་ནི་སྤྲད་ཡོད། དེ་ནས། ཁོ་ཚོ་འགུལ་ཙམ་
ཡང་མ་བྱས་པས་ཁ་ལོ་བ་ཁོང་ཁྲོ་འབར་ནས་སྐད་ཅོར་
བརྒྱབས་ཤིང་ཁོ་ཚོའི་མཚང་མིང་གིས་བོས།
སྐབས་དེར་མར་ཋེན་གྱི་དགེ་རྒན་གྱིས་ཁྲིམས་སྲུང་
དགོས་ཞེས་བཤད་པས་ན། ད་གཟོད། ཁོ་ཚོས་མི་དཀར་
དག་ལ་འདུག་སྟེགས་སྤྲད། ཁོ་ཚོ་དེ་ལྟར་ཆུ་ཚོད་གཉིས་
ལྷག་ལ་ཡར་ལངས་ནས་ཡོང་བས་མར་ཋེན་ཁོང་ཁྲོ་ལངས།
དེ་དུས་ཁོང་ཁྲོ་ལངས་བ་ལྟ་བུ་ཞིག་ཁོའི་མི་ཚེ་གང་བོར་
ལངས་མྱོང་མེད་འདུག ཡིན་ཡང་། དེ་ནི་མི་རིགས་དཀར་
བོ་ཡོད་ཚད་ལ་མ་དགའ་བ་ཞིག་ག་ལ་ཡིན།
དེ་ནས་བཟུང་། མར་ཋེན་རྗེམ་ཁི་རོའོ་ཁྲིམས་ལ་རང་
གི་ཕ་རྒན་ལས་ལྷག་པར་མི་དགའ་བར་གྱུར་ཀྱང་། གནད་
ཀྱི་དོད་པོ་ནི་ཁོང་གིས་དེ་ལ་ཇི་ལྟར་འཐབ་རྩོད་བྱ་ཐུབ་མིན་
དེ་ཡིན།

ལེའུ་ལྔ་བ།

གན་དྷིའི་ཐབས་ལམ།
མར་ཋེན་ལོ་བཅོ་ལྔའི་སྟེང་དུ་ཨེ་ཋི་ལན་ཋཱ་རུ་ཡོད་
པའི་མོར་ཧོའོ་སི་( Morehouse) སློབ་ཆེན་དུ་ཞུགས།
སློབ་ཆེན་དེ་རུ་ཁོང་གི་ཨ་ཕ་དང་ཨ་མྱེས་གཉིས་ཀྱང་
འགྲིམས་མྱོང་ཞིང་། མོར་ཧོའོ་སི་སློབ་ཆེན་ནི་མི་ནག་གི་
མི་སྣ་སྐད་གྲགས་ཅན་མང་བོ་མཐར་ཕྱིན་མྱོང་ས་ཞིག་
ཡིན།
མར་ཋེན་སློབ་ཆེན་དུ་འགྲིམས་སྐབས། འཛིན་གྲྭར་
ཐེངས་གཅིག་ཀྱང་ཆད་མ་མྱོང་ལ། དཔེ་ཆ་ཀློག་པ་དང་
གཞན་གྱི་བསམ་ཚུལ་ལ་ཉན་པ། བགྲོ་གླེང་བཅས་ལ་
ཞུགས་ནས་སློབ་སྦྱོང་གསར་བ་རེ་འབྱོར་བར་འབད་
བརྩོན་བྱས།
མར་ཋེན་ནི་མི་གཤིས་འཇམ་ཞིག་མིན་ན་ཡང་།
རང་ཉིད་མི་དེ་ལྟ་བུ་ཞིག་ཏུ་འགྱུར་འདོད་ནི་ཤིན་ཏུ་ཡོད་
འདུག ཁོང་གིས་རང་ཉིད་ལ་ཨ་རིའི་མི་ནག་རྣམ་པར་
ཞབས་འདེགས་ཞུ་བའི་འདོད་བློ་ཡོད་པ་ཤེས་ན་ཡང་། ཇི་
ལྟར་ཞབས་འདེགས་ཞུ་བར་ཆ་མ་འཚལ་བར་བསྡད་ཡོད།
ཁོང་གིས་རང་ཉིད་ཁྲིམས་རྩོད་པ་ཞིག་བྱ་རྒྱུའི་ཕྱོགས་སུ་
བསམ་བློ་འཁོར།ཁོང་གི་ཨ་མས་ཀྱང་དེ་ནི་གདམ་ཀ་ཡག་
པོ་ཞིག་རེད་སྙམ་བཞིན་ཡོད། ཁོང་མཐོ་འབྲིང་འགྲིམས་
སྐབས་སུ་ཨ་ཕ་ལྟར་ཆོས་དཔོན་ཞིག་མི་བྱ་བར་ཐག་གིས་
བཅད་ཡོད་ན་ཡང་། མོར་ཧོའོ་སིར་སླེབས་རྗེས་ཁོང་གི་
བསམ་ཚུལ་དེ་ལ་འགྱུར་ལྡོག་བྱུང་ཡོད།
མོར་ཧོའོ་སི་སློབ་ཆེན་དུ་ཁོང་གིས་ཨ་རིའི་བསམ་བློ་
བ་གྲགས་ཅན་ཧན་རེ་ཌྷེ་ཝེ་ཌྷི་ཐོ་རེའུ་(Henry David
Thoreau) ཡིས་བརྩམས་པའི་འཚོ་བ་ཞེས་པའི་དགོངས་
པར་སློབ་སྦྱོང་བྱས། ཐོ་རེའུ་ཡིས་བྲན་གཡོག་ནི་དྲང་
བཞག་མིན་པ་ཞིག་དང་དྲང་བཞག་མིན་པའི་ཁྲིམས་འོག་
ཏུ་གཏན་དུ་སྡོད་མི་འོས་པའི་དགོངས་ཚུལ་བསྟན་ཡོད།
ཁོང་སྐུ་དངོས་ཀྱིས་དྲང་བཞག་མིན་པའི་དཔྱ་ཁྲལ་དང་
ལེན་མ་བྱས་པར་བཙོན་ཁང་དུ་སོང་ནས། རང་གིས་བྲན་
གཡོག་གི་དབང་འཛིན་ལ་རྒོལ་བའི་རྣམ་འགྱུར་མངོན་དུ་
བཅུག མར་ཋེན་གྱིས་ཨ་རིའི་མི་ནག་མང་བོས་ཐོ་རོའུ་ཡི་
དགོངས་དོན་རྟོགས་ཐུབ་ན་ཅི་མ་རུང་སྙམ།
མར་ཋེན་གྱིས་མི་དམངས་ཀྱིས་ཆོས་དཔོན་གྱི་གཏམ་
བཤད་ལ་ཤིན་ཏུ་གཟབ་ནན་དུ་ཉན་པས་ན། ཆོས་དཔོན་
ཞིག་བྱས་ན་མི་ནག་མང་བོར་རོགས་རམ་བྱ་ཐུབ་པར་
སྙམ།
ཁོང་གི་ཨ་ཕ་དོན་དག་དེར་རྒྱུས་མངའ་ཟབ་ན་ཡང་
དེའི་སྐོར་ནས་མར་ཋེན་ལ་ཅི་ཡང་མ་བཤད། མར་ཋེན
ལོ་བཅུ་བདུན་ཡིན་དུས་ཤིག་ལ། ཁོང་གི་ཨ་ཕས་ཁོ་ཚོས་
ཆོས་ཁང་དུ་གཏམ་བཤད་ཅིག་བྱ་རུ་བཅུག་ནས། མར་ཋེན་
གྱི་ནུས་པ་ལ་བརྟག དེ་ནི་མར་ཋེན་གྱིས་མི་ཚེའི་ནང་དུ་
ཐེངས་དང་པོར་ཆོས་བཤད་པ་ཡིན།
མར་ཋེན་གྱིས་ཆོས་ཁང་ཆུང་ཆུང་ཞིག་ནས་གཏམ་
བཤད་བྱེད་མགོ་བརྩམས་པ་ན། ག་ལེར་ཉན་མཁན་ཇེ་
མང་ནས་ཇེ་མང་དུ་གྱུར་བས། མ་འགྱངས་པར་ཚོགས་ཁང་
ཆེན་པོ་ཞིག་ཏུ་གནས་སྤོས། ཁོང་ཆོས་བཤད་པར་ཤིན་ཏུ་
མཁས་པས་ཁོང་གི་ཕ་མ་གཉིས་ཀྱི་འདོད་བློ་ཁེངས་ཤིང་།
ཆོས་ཁང་གི་ཚོགས་མི་དག་གིས་ཀྱང་ཁོ་ཚོ་ལ་”མར་ཋེན་
གྱིས་དཀོན་མཆོག་རང་གི་ལག་པས་བཀྱགས་ཡོད་པའི་
ཚོར་སྣང་ཞིག་སྤྲད་སོང་ཟེར།
ལོ་དེའི་དབྱར་ཁར། མར་ཋེན་ལས་ཞུགས་བྱས་ཀྱང་
ཁོ་ལ་ཕོགས་དངུལ་བཟང་བའི་ལས་ཀ་ཞིག་ཁྱོན་ནས་མ་
རེག བརྒྱུད་རིམ་དེའི་ཁྲོད་ནས་ཁོང་ལ་བསླབ་བྱ་གལ་ཆེན་
ཞིག་ཐོབ་པ་ནི། མི་ནག་དག་གིས་མི་དཀར་དང་ལས་ཀ་
གཅིག་མཚུངས་ལས་ཀྱང་། གླ་ཕོགས་མི་དཀར་ལས་ཉུང་
བ་མ་གཏོགས་མི་ཐོབ་པ་དེ་ཡིན། ཁོང་གིས་མེ་འཁོར་དང་
དོས་སྐྱེལ་རླངས་འཁོར་སོགས་སུ་རྡོག་ཁྲེས་ཁུར་ནས་ལས་
ཀ་ལས་ལ། བཟོ་གྲྭ་སོགས་སུ་ཆེས་ལྕི་བའི་ངལ་རྩོལ་ཡང་
བྱས་དགོས་ཐུག དོན་གྱིས་ཀྱང་ལས་ཀ་དེ་དག་ནི་མི་ནག་
ཁོ་ནས་བསྒྲུབ་དགོས་པའི་ལས་ཀ་ཤ་སྟག་ཡིན།
དེ་ནས་ཅུང་མ་འགོར་བར། ཁོང་མོར་ཧོའོ་སི་སློབ་
ཆེན་ནས་མཐར་ཕྱིན་ཞིང་། མུ་མཐུད་དུ། ཕེ་ནས་སུ་བེ་ན་
རུ་ཡོད་པའི་ཁོ་ཛ་སློབ་ཆེན་དུ་སློབ་གྲྭ་འགྲིམས། སློབ་ཆེན་
དེ་ནི་ཆོས་དཔོན་གསོ་སྐྱོང་བྱ་སའི་དམིགས་བསལ་སློབ་
ཆེན་ཞིག་ཡིན།
སློབ་ཆེན་དེ་རུ་རྗེམ་ཁི་རོའོ་ཁྲིམས་མེད་པས་མར་
ཋེན་ཐེངས་དང་པོར་མི་དཀར་སློབ་མ་དག་དང་མཉམ་དུ་
གཤིབ་ཅིང་། ཁོང་གིས་སློབ་ཆེན་དེ་གའི་མི་དཀར་སློབ་
མ་དག་ནི་མི་དཀར་གཞན་ལས་མི་འདྲ་བ་ཞིག་མཐོང་།
ག་ལེར་ཁོ་དེ་གའི་མི་དཀར་དག་ལ་དུངས་བ་ཞིག་སླེབས།
སློབ་ཆེན་དེ་རུ་མི་ནག་སློབ་མ་དྲུག་མ་གཏོགས་མེད་ན་
ཡང་། མར་ཋེན་སློབ་ཆེན་དེའི་སློབ་གཉེར་ལྷན་ཚོགས་ཀྱི་
ཚོགས་གཙོ་རུ་བདམས་ཐོན་བྱུང་།
ཁོར་ཛར་ནས་མར་ཋེན་གྱིས་དབྱིན་ཇིའི་ཁྲིམས་འོག་
ནས་རྒྱ་གར་གྱི་རང་བཙན་ལེན་མཁན། མ་ཧ་མ་གན་དྷིའི་
སྐོར་དུ་སློབ་སྦྱོང་བྱས་ཤིང་། མ་ཧ་མ་གན་དྷི་ཡིས་ཀྱང་མར་
ཋེན་ལྟར། ཐོ་རེའུ་ཡི་དགོངས་པ་ལ་སློབ་སྦྱོང་བྱས་མྱོང་
འདུག གན་དྷི་ཡང་གདུག་རྩུབ་དང་དྲང་བཞག་མིན་པའི་
ཁྲིམས་འོག་ཏུ་བསྡད་མྱོང་ན་ཡང་།
ཁོང་དང་ཁོང་གི་མི་དམངས་ཀྱིས་དྲང་བཞག་མིན་
པའི་ཁྲིམས་ལ་རྒོལ་བའི་ཐབས་ལམ་ཞིག་རྙེད་ནས། དྲང་
བཞག་མིན་པའི་ཁྲིམས་ཡིག་དེ་རྩ་གཏོར་དུ་བཏང་།ཐབས་
ལམ་དེ་ནི་དཔེར་ན། ཁོ་ཚོ་ཉེན་རྟོག་པས་བཙོན་ཁང་དུ་
བཅུག་ན་དེ་དེ་བཞིན་དུ་དང་དུ་ལེན་པ་ལས་ངོ་རྒོལ་རྩ་བ་
ནས་མི་བྱེད་པ་ཡིན། འཐབ་རྩོད་བྱེད་སྟངས་དེའི་མིང་ལ་
བདེན་པའི་ཨུ་ཚུགས་ཟེར།
དེ་ལྟར་འཐབ་རྩོད་ཀྱི་རྒྱུན་བསྐྱངས་པས་ཅུང་མ་
འགོར་བར་རྒྱ་གར་གྱི་བཙོན་ཁང་ཡོངས་བཙོན་མས་
ཁེངས་ལ། དབྱིན་ཇི་བར་ཞབས་ཞུ་སྒྲུབ་མཁན་གཅིག་ཀྱང་
མེད་པར་བཤད་ཆོག་ཀྱང་འདུག དེ་བས་མཐའ་མར་དབྱིན་
ཇིའི་དབང་འཛིན་པ་དག་ཐབས་ཟད་ནས། རྒྱ་གར་མི་
དམངས་ལ་བཟུང་བའི་དྲང་བཞག་མིན་པའི་ཁྲིམས་ཡིག་
ལ་བསྒྱུར་བཅོས་བཏང༌། གན་དྷི་ནི་གཟོད་སྒོམ་པ་ཞིག་
ཡིན་པས། ཁོང་གིས་མུ་མཐུད་དུ་བདེན་པའི་ཨུ་ཚུགས་
ལག་ལེན་དུ་བསྟར་ནས། ཟླ་ངོ་གཅིག་ལྷག་ལ་ཟ་མ་བཅད་
ནས་ཤིན་ཏུ་རིང་བའི་ཟས་བཅད་ངོ་རྒོལ་བྱས། དེ་བས་ཁོང་
གི་གྲགས་པ་འཛམ་གླིང་ཡོངས་སུ་ཁྱབ་ནས། མཐའ་མར་
རྒྱ་གར་ལ་རང་བཙན་གྱི་བདག་དབང་ཐོབ་ཅིང་། དེ་ནི་
དམར་གསོད་དང་ཁྲག་དྲོན་འཕྱུར་མ་དགོས་པར་ཐོབ་པའི་
རྒྱལ་ཁ་ཞིག་ཡིན།
མར་ཋེན་གྱིས་དེ་ལྟ་བུའི་གན་དྷིའི་སྐོར་ནས་ཀློག་
གིན་ཀློག་གིན། སེམས་སུ་གན་དྷི་ཡི་ཐབས་ལམ་འདིས་
རྗེམ་ཁི་རོའོ་ཁྲིམས་ལ་རྒོལ་ཐུབ་བམ་སྙམ།

ལེའུ་དྲུག་པ།

གདམ་གསེས་གསུམ།
མར་ཋེན་ནི་མོར་ཧོའོ་སི་སློབ་ཆེན་གྱི་ཆེས་བཟང་
བའི་སློབ་མ་ཞིག་ཡིན་པས། མཐར་ཕྱིན་ཁར་སློབ་གྲྭ་
གཞན་འགྲིམས་པའི་སློབ་ཡོན་ལ་ཨ་སྒོར ༡༢༠༠ ཐོབ་
མྱོང་ཡོད། ཁོང་གིས་མཱ་སོ་ས་ཀྲ་རུ་ཡོད་པའི་བྷོ་སི་
ཥོན(Boston)་སློབ་ཆེན་གདམས་ཤིང་། དེ་ག་རུ་རླབས་
ཆེ་བའི་བསམ་བློ་བ་དག་གི་སྐོར་དུ་སློབ་སྦྱོང་བྱ་བསམ་པ་
རེད། བསམ་བློ་དེ་དག་གི་གླེང་བྱ་ནི་མིའི་རིགས་ཇི་ལྟར་
འཚོ་གནས་བྱ་སྟངས་ཀྱི་སྐོར་ནས་ཡིན། མར་ཋེན་དང་
ཁོང་གི་གྲོགས་པོ་དག་ཀྱང་འདི་ལྟ་བུའི་གནད་དོན་ལ་གྲོས་
བྱ་རྒྱུ་དགའ་བས། ཁོ་ཚོ་རྒྱུན་དུ་འཚིག་ཇ་ཁང་དུ་འཛོམས་
ནས་གནད་དོན་འདིའི་རིགས་ལ་བགྲོ་གླེང་བྱེད་བཞིན་
ཡོད། ཐོག་མའི་ཆར་ཁོ་ཚོའི་ཚོ་ཤོག་དེ་ནི་མི་ནག་རྐྱང་རྐྱང་
གིས་གྲུབ་པ་ཞིག་ཡིན་ཡང་། ཅུང་མ་འགོར་བར་མི་དཀར་
སློབ་མ་གཉིས་ཀྱང་ཁོ་ཚོའི་ཚོ་ཤོག་ཏུ་འཛུལ་ཞུགས་བྱས་ཏེ།
དེ་ནས་བཟུང་ཁོ་ཚོས་རྒྱུན་དུ་མིའི་རིགས་སྤྱིའི་འཚོ་གནས་
ཡར་རྒྱས་ཀྱི་སྐོར་ནས་ཁ་བརྡ་བྱས།
བྷོ་སི་ཋོན་དུ་མར་ཋེན་ལ་མི་དཀར་དང་མི་ནག
གཉིས་ཀྱི་གྲོགས་པོ་ཤིན་ཏུ་མང་། ཡིན་ཡང་། དེ་རུ་ཁོ་ལ་
སེམས་མཐུན་གྱི་དགའ་རོགས་ཤིག་མེད། དེ་བས། གྲོགས་
པོ་ཞིག་གིས་ཁོང་ལ་ཨེ་ལུ་སྦ་མ་ནས་སླེབས་པའི་ཡིད་དུ་
འོང་བའི་གཞོན་ནུ་མ་ཞིག་ངོ་སྤྲོད་བྱས་ཤིང་། ཁོ་མོ་ནི་གླུ་
དབྱངས་ཆེད་སྦྱོང་མ་ཞིག་ཡིན།
མར་ཋེན་གྱིས་ཁོ་མོའི་གླུ་དབྱངས་སློབ་གྲྭའི་དྲོས་ཇའི་
བར་གསེང་ཞིག་ལ་བསྟུན་ནས་དུས་བཏབ་ཅིང་། ཉིན་མོ་
དེར་མར་ཋེན་ཁོ་རེ་ཋ་ཡི་ངོ་རུ་ཧད་བསྡད་ནས་བཞག ཁོ་
མོ་ནི་མཛེས་སྡུག་ལྡན་ལ་ཡིད་དུ་འོང་བ་ཞིག་ཡོད་ལ། མར་
ཋེན་གྱིས་རང་གི་དྲན་འཆར་དག་ཁོ་མོར་བཤད་ཅི་ཐུབ་
བྱས་ནས། ཁོ་གཉིས་ཀྱིས་དུས་ཡུན་རིང་བོ་ཞིག་ལ་ཁ་བརྡ་
བྱས།
མཚམས་ཤིག་ལ་མར་ཋེན་གྱིས་ཁྱོད་ཀྱི་ཡོད་ཚད་
ལས་ངས་རང་གི་མ་འོངས་པའི་ཆུང་མ་མཐོང་ཐུབ་ཨང་
ཞེས་རང་དབང་མེད་པར་ངག་ནས་འཐད།
དེ་ལྟར་མར་ཋེན་དང་ཁོ་རེ་ཋ་གཉིས་ཁོམ་དུས་ཁོམ་
དུས་མཉམ་དུ་བསྡད་ནས། དུས་འདའ་བར་བྱས་ལ་ཅུང་མ་
འགོར་བར་ཁོ་གཉིས་ཀྱི་བརྩེ་དུང་ཟབ་ནས་ཟབ་ཏུ་ཕྱིན།
ཁོ་རེ་ཋ་ཡང་མར་ཋེན་ལྟར་མི་ནག་གི་ཐོབ་ཐང་ལ་ཤིན་ཏུ་
གཙིག་ཆེན་བྱ་མཁན་ཞིག་ཀྱང་ཡིན་པས། མར་ཋེན་གྱིས་
ཅུང་མ་འགོར་བར་ཁོ་རེ་ཋ་ལ་གཉེན་བསླངས།
སྐབས་དེའི་ཁོ་རེ་ཋ་ལ་མཚོན་ན་གཉེན་སྒྲིག་རྒྱུ་ནི་
ཐག་གཅོད་དཀའ་བའི་དོན་དག་ཅིག་ཏུ་གྱུར་ཡོད། ཁོ་མོ་
གླུ་གཞས་སྒྱུ་རྩལ་ལ་ཤིན་ཏུ་མཁས་པས། འཆར་གཞི་ལྟར་
ན་གླུ་གཞས་དགོང་ཚོགས་དང་རྒྱལ་ཁབ་མང་བོ་ལ་ཕྱོགས
བསྐྱོད་གླུ་དབྱངས་ལེན་དུ་འགྲོ་དགོས་སྙམ་བཞིན་ཡོད་ལ།
གལ་ཏེ།ཁོ་མོ་ད་ལྟ་གཉེན་སྒྲིག་བྱས་ན། རང་གི་གླུ་གཞས་
སྒྱུ་རྩལ་གྱི་མདུན་ལམ་ལ་བཀག་རྡོ་ཞིག་འཕངས་པ་དང་
འདྲ་བར་ཡལ་འགྲོ་སྙམ་ཡོད། ཡང་ཁོ་མོའི་སེམས་སུ་རང་
ཉིད་མར་ཋེན་ལ་ཁ་ཞེ་གཉིས་མེད་དུ་དགའ་བ་བདེན་ན།
ངེས་པར་དུ་མར་ཋེན་ལ་གཉེན་སྒྲིག་དགོས་པར་སྙམ། དེ་
བས། མཇུག་མཐར་ཁོ་མོས་མར་ཋེན་ལ་གཉེན་སྒྲིག་རྒྱུར་
ཁས་བླངས།
༡༩༥༣ལོའི་ཟླ་དྲུག་པའི་ཚེས ༡༨ཉིན་ལ། མར་ཋེན་ཨ་
ཕས་གཉེན་སྒྲིག་བྱེད་སྒོར་གཙོ་སྐྱོང་དང་སྤུན་ཨེ་རྡེ་ཡིས་
མག་རོགས་བྱས་ནས། མར་ཋེན་དང་ཁོ་རེ་ཋ་གཉིས་ཨེ་ལུ་
སྦ་མ་རུ་གཉེན་སྒྲིག
མར་ཋེན་དང་ཁོ་རེ་ཋ་གཉིས་ཀྱིས་བྷོ་སི་ཋོན་ནས་
སློབ་མཐར་ཕྱིན་རྗེས། ད་ནི་བྱ་བཞག་ཅི་ལྟ་བུ་ཞིག་ལ་
འཇུག་དགོས་མིན་ཐག་གིས་གཅོད་རན་ལ་ཐོན་ཡོད། བྷོ་
སི་ཋོན་དུ་ཁོ་གཉིས་ལ་མི་རིགས་དཀར་ནག་གཉིས་ཀྱི་
གྲོགས་པོ་མང་བོ་ཡོད། བྷོ་སི་ཋོན་ནི་ཨ་རིའི་བྱང་ཁུལ་དུ་
ཡོད་ལ། དེ་ག་རུ་རྗེམ་ཁི་རོའོ་ཁྲིམས་ཀྱི་གཉའ་གནོན་མེད་
པས། ས་དེའི་འཚོ་བ་ནི་ཁོ་ཚོའི་ཕ་ཡུལ་ལས་ཤིན་ཏུ་སྐྱིད།
བྷོ་སི་ཋོན་གྱི་སློབ་ཆེན་འགས་མར་ཋེན་ཁོ་ཚོའི་སློབ་
ཆེན་དུ་དགེ་རྒན་བྱེད་པའི་རེ་བ་བཏོན་ལ། དེ་གའི་ཆོས་
ཁང་འགས་མར་་དྲིན་ཁོ་ཚོའི་ཆོས་དཔོན་དུ་འདུག་པའི་
རེ་བ་བརྒྱབས། དེའི་ཕྱིར། མར་ཋེན་གྱིས་བྷོ་སི་ཋོན་དུ་འཚོ་
བ་རོལ་རྒྱུ་ནི་ཤིན་ཏུ་ལས་སླ་བོ་ཞིག་ཡིན། འོན་ཀྱང་། མར་
ཋེན་གྱིས་ཁོ་ཚོས་རེ་བ་དང་ལེན་མ་བྱས། ཁོས་རང་ནུས་ཅི་
ལྕོག་གིས་མི་ནག་མི་དམངས་ལ་ཞབས་འདེགས་ཞུ་འདོད་
ནས་ཡོད་ལ། དེ་ཡང་ལྷོ་ཕྱོགས་དེ་མི་ནག་གིས་དཀའ་སྡུག་
མྱོང་བཞིན་པའི་གནས་དེ་ནས་མགོ་བརྩམ་འདོད་ཡོད་
འདུག
དེ་ལྟར། མར་ཋེན་གྱིས་ཨ་རིའི་ལྷོ་ཕྱོགས་ཀྱི་སྒྲ་ཞ་
ཁྲར་བེ་ནོའུ་ཞེས་པའི་ཆོས་ཁང་ཞིག་ཏུ་ཆོས་དཔོན་གྱི་
ལས་ཀ་ཞིག་འགན་ཏུ་བླངས། དེ་ནི་མོན་ཋི་གྷོ་མེ་རེ་ཀྱི་
ཨེ་ལ་སྦ་མ་ན་ཡོད་པའི་ཆོས་ཁང་ཆུང་ཆུང་ཞིག་ཡིན།
ཡིན་ཡང་དེ་རུ་མི་ནག་གི་མཁས་དབང་དང་ཁྲིམས་རྩོད
ཚོང་པ་མང་བོ་ཞིག་རྒྱུན་ཆགས་སུ་འདུ་འཛོམས་བྱེད་པ།
བཞིན་ཡོད། ལོ་དེའི་ཟླ་ལྔ་བར་མར་ཋེན་གྱིས་ཆོས་ཁང་དེ་
མི་དཀར་ཞིག་གི་ཁང་ཆེན་ཉེ་འགྲམ་དུ་གནས་སྤར།
གཟའ་ཉི་མར་རྒྱུན་དུ། མར་ཋེན་གྱིས་ཆོས་ཁང་དུ་
ཆོས་བཤད་བྱས་ཤིང་། ཁོ་རེ་ཋ་ཡིས་ཆོས་དབྱངས་རུ་ཁག་
ཏུ་གླུ་བླངས། དེ་ནས་མར་ཋེན་ས་དེའི་ནད་པ་དང་དབུལ་
བོ་ལ་རོགས་སྐྱོར་དུ་ཕྱིན་ཞིང་། དེ་དང་མཉམ་དུ་མར་ཋེན་
གྱིས་ཁོ་ཚོ་ལ་དྲང་བཞག་མིན་པའི་ཁྲིམས་ཀྱི་སྐོར་ནས་ཁ་
བརྡ་མང་བོ་བྱས། དེ་ལྟར། ག་ལེར་ག་ལེར་མར་ཋེན་མོན་ཋི་
གྷོ་མེ་རེ་ཀྱི་མི་སྣ་གལ་ཆེན་ཞིག་ཏུ་ཡང་གྱུར།
མོན་ཋི་གྷོ་མེ་རེ་ཀྱང་ཁོང་གི་ཕ་ཡུལ་ཨེ་ཋི་ལན་ཋཱ་
ལྟར་མི་རིགས་དབྱེ་འབྱེད་ཀྱི་སྣང་ཚུལ་ཤིན་ཏུ་རྒོད་པའི་
གྲོང་ཁྱེར་ཞིག་ཡིན། གྲོང་ཁྱེར་དེ་རུ་རྗེམ་ཁི་རོའོ་ཁྲིམས་ཀྱི་
སྣང་ཚུལ་མང་བོ་ཡོད། དཔེར་ན། མི་རིགས་དཀར་ནག་
གཉིས་ཀྱི་སློབ་གྲྭ་དང་སྤྱི་སྤྱོད་རླངས་འཁོར། ཆོས་ཁང་
བཅས་སུ་ཁ་ཁ་སོ་སོ་བྱས་ནས་བགྲོད་དགོས། དེ་བས།
མར་ཋེན་མི་རིགས་དབྱེ་འབྱེད་ཀྱི་ཁྲིམས་ལ་ངོ་རྒོལ་བྱ
མཁན་གྱི་མི་ནག་དག་ལ་ཐུག་ཐེངས་རེ་རེར། ཁོ་ཚོས་སྤྱི་
་རླངས་འཁོར་དང་སློབ་གྲྭའི་དབྱེ་འབྱེད་ཀྱི་སྐོར་ཤ་སྟག་
གླེང་ནས་ཡོང་།
སྤྱི་སྤྱོད་རླངས་འཁོར་ལ་འདུག་མཁན་ཚང་མས། སྒོ་
འགྲམ་ནས་འཛིན་བྱང་ཉོ་དགོས་ལ། མི་རིགས་དཀར་ནག་
གཉིས་ཀྱི་རིན་གོང་གཅིག་པ་སྤྲད་ན་ཡང་། རྒྱུན་དུ་མི་
དཀར་ལ་མ་གཏོགས་འདུག་སྟེགས་མི་སྤྲོད།
དེ་ནི་སྤྱི་སྤྱོད་རླངས་འཁོར་གྱི་ཁ་ལོ་བ་ཚང་མ་མི་
རིགས་དཀར་བོ་ཡིན་པས་རེད། དེ་བས་མི་ནག་དག་གིས་
གླ་ཆ་སྤྲད་རྗེས། སྤྱི་སྤྱོད་རླངས་འཁོར་གྱི་སྟེང་དང་གཞུག་ཏུ་
མངགས་ལ། དེ་རུ་ད་གཟོད་མི་ནག་དག་ལ་འདུག་སྟེགས་
ཤིག་རེག་ཡོང་། ད་དུང་གནས་ཚུལ་གཞན་ཞིག་ནི། ཁ་ལོ་
བས་མི་ནག་གིས་འདུག་ས་བརྗེ་བོ་བརྒྱབ་ན། རིན་གོང་
ལྡབ་འགྱུར་ལེན་ལ། ཡང་གལ་ཏེ། མི་དཀར་དག་སྤྱི་སྤྱོད་
རླངས་འཁོར་གྱི་གཞུག་ཏུ་བཙོག་བསམ་ཚེ། མི་ནག་དག་
ལ་འདུག་སྟེགས་མེད་པར་གྱུར་འགྲོ། དེས་མི་ཚུད་པར་ཁ་
ལོ་བ་ཞེ་ནག་ཁ་ཤས་ཀྱིས་མི་ནག་དག་ལ་ནག་རིལ་ཞེས་
མཚང་མིང་ཁོ་ནས་འབོད་པར་བྱེད།
དེ་བས་ན། མི་ནག་དག་གྲོང་ཁྱེར་གྱི་སྤྱི་སྤྱོད་རླངས་
ཁོར་དུ་འདུག་རྒྱུར་སུན་སྣང་སྐྱེ་བཞིན་ཡོད།

ལེའུ་བདུན་པ།

རོ་སཱ་ཕར་ཁི།
༡༩༥༥ ལོའི་ཟླ་བཅུ་བའི་ཚེས་གཅིག་ཉིན། མིང་ལ་རོ་
སཱ་ཕར་ཁི་(Rosa Park)ཞེས་པའི་བུད་མེད་ཅིག་གིས་
རྗེམ་ཁི་རོའོ་ཁྲིམས་ཀྱི་དབང་བསྒྱུར་ཡོད་པའི་སྤྱི་སྤྱོད་
རླངས་འཁོར་ཞིག་ཏུ་ངོ་རྒོལ་གྱི་བྱ་སྤྱོད་ཅིག་བརྩམས།
ལྕམ་ཕར་ཁི་ནི་ཚོང་ཟོག་ཡན་ལག་ཁང་ཞིག་གི་ལས་
མི་ཡིན། ཉིན་དེའི་ཕྱི་དྲོར། ཁོ་མོ་སྤྱི་སྤྱོད་རླངས་འཁོར་དུ་
འཛུལ་ཞིང་འདུག་སྟེགས་ཤིག་ཏུ་བསྡད།འབབ་ཚིགས་རེ་
རེ་བརྒྱུད་པ་ན། སྤྱི་སྤྱོད་རླངས་འཁོར་དུ་མི་མང་བོ་འཛུལ་
ཞིང་། མི་འགྱངས་བར་སྤྱི་སྤྱོད་རླངས་འཁོར་དུ་འདུག་
སྟེགས་སྟོང་བ་གཅིག་ཀྱང་མ་ལྷག་པར་གྱུར། འབབ་ཚིགས་
འོག་མ་རུ་སླེབས་ཙ་ན། མི་དཀར་འགའ་སྤྱི་སྤྱོད་རླངས་
འཁོར་དུ་བུད། ཁ་ལོ་བ་རོ་སཱ་ཕར་ཁིའི་འགྲམ་དུ་ཡོང་ནས།
ཁོ་མོར་འདུག་སྟེགས་མི་དཀར་དག་ལ་སྤྲོད་ཅིག་ཅེས་
བཤད། འོན་ཀྱང་། ཉིན་དེར་རོ་སཱ་ཕར་ཁི་ཐང་ཤིན་ཏུ་ཆད་
ཡོད་པ་མ་ཟད། ཁོ་མོའི་རྐང་བ་ལ་ཡང་རྨས་སྐྱོན་ཕོག་ཡོད་
པས། ཁོ་མོ་འགུལ་ཙམ་ཡང་བྱ་མ་འདོད་པར་རང་གནས་
སུ་བཙོག་སྟེ་བསྡད། ཁ་ལོ་བ་དེས་ཡང་བསྐྱར་རོ་སཱ་ཕར་ཁི་
ལ་དེ་ལུགས་བཤད། ཁོ་མོ་སྔར་བཞིན་འགུལ་ཙམ་ཡང་མ་
བྱས། དེ་བས། ཁ་ལོ་བ་ཁོང་ཁྲོ་རབ་ཏུ་ཟ་ནས་ཉེན་རྟོག་པ་
སྐད་བཏང་ཞིང་ཁོ་མོས་འདུག་སྟེགས་མི་སྤྲོད་ཚུལ་བཤད་
བྱུང་།
ཉེན་རྟོག་པས་ལྕམ་ཕར་ཁི་སྤྱི་སྤྱོད་རླངས་འཁོར་ནས་
དྲུད་དེ་ཉེན་རྟོག་ཁང་དུ་འཁྲིད། ཁོ་མོའི་མཛུབ་ཐེལ་བླངས་
རྗེས་བཙོན་དུ་བཅུག དོན་དེ་དག་ནི་ཁོ་མོ་ཐང་ཆད་ནས་
འགུལ་ཙམ་ཡང་བྱ་མ་འདོད་པ་ལས་བྱུང་བ་ཞིག་ཡིན།
གྲོང་ཁྱེར་དེར་ཡོད་པའི་མི་ནག་དག་གིས་རོ་སཱ་ཕར་
ཁིའི་གནས་ཚུལ་དེ་གོ་མ་ཐག་མི་ནག་རྣམས་ཁོང་ཁྲོ་རབ་
ཏུ་འབར། ཁོ་ཚོ་རྗེམ་ཁི་རོའོ་ཁྲིམས་ལ་ཞེ་སྡང་ལངས། ཉེན་
རྟོག་པ་དག་གི་སྟེང་ལ་ཡང་ཞེ་སྡང་ལངས། ཐ་ན། སྤྱི་སྤྱོད་
རླངས་འཁོར་གྱི་ལས་ཁུངས་སྟེང་དུ་ཡང་ཞེ་སྡང་ལངས།
འོན་ཀྱང་། ཁོ་ཚོས་གནས་བབ་དེ་འགྱུར་ལྡོག་གཏོང་བར་
ཅི་ཞིག་བསྒྲུབ་དགོས་སམ།
སྐབས་དེར་མི་ཞིག་གིས་ང་ཚོས་ཅིའི་ཕྱིར་སྤྱི་སྤྱོད་
རླངས་འཁོར་དག་ལ་བསྟུན་དགོས། དེའི་དོན་ནི་མི་ནག་
ཡོངས་སྤྱི་སྤྱོད་རླངས་འཁོར་ལ་འདུག་རྒྱུར་མཚམས་ཤོག་
ཟེར་བ་རེད། གལ་ཏེ། མི་ནག་དག་གིས་དེ་ལྟར་ལག་བསྟར་
བྱས་ན། མི་འགྱངས་བར་སྤྱི་སྤྱོད་རླངས་འཁོར་ལས་ཁུངས་
ཀྱི་ཡོང་སྒོ་འགག་ངེས་པས། དུས་དེར་ཕལ་ཆེར་མི་ནག་
དག་ལ་རྒྱལ་ཁ་ཐོབ་པའི་རེ་བ་ཞིག་ཡོད་ངེས་རེད་ཟེར།
མི་བསྟུན་པ། ཐ་སྙད་འདི་ནི་རྩྭ་སྐྱ་མེ་ཡིས་འཁྱེར་བ་
བཞིན་ཕྱོགས་བཞིར་མཆེད།ཐབས་ལམ་འདི་འདོན་མཁན་
གྱི་མིང་ལ་མར་ཋེན་ལོའུ་ཐིར་ཁེན་ཟེར་ཞིང་། ཁོང་ཉིད་
ཀྱིས་ཐབས་ལམ་འདི་ནི་མཆོག་གྱུར་ཞིག་ཏུ་བསམ་བཞིན་
འདུག
མི་བསྟུན་པ་ཞེས་པའི་ཐབས་ལམ་འདི། མི་ནག་དག་
སྤྱི་སྤྱོད་རླངས་འཁོར་དུ་མི་འདུག་པའི་དགོངས་ཚུལ་ཞིག་
ཡིན་ཡང་། ཇི་ལྟར་མོན་ཋི་གྷོ་མེ་རེ་(Montgomery) ཡི་
མི་ནག་ཡོངས་ལ་ངོ་སྤྲོད་རྒྱུ་ནི་གནད་དོན་ཞིག་ཏུ་ཆགས།
མར་ཋེན་དང་ཁོང་གི་གྲོགས་པོ་ཚོས་མྱུར་དུ་མི་
བསྟུན་པའི་སྐོར་གྱི་ངོ་སྤྲོད་ཡི་གེ་བྲིས་ཏེ་དཔར་ལོག་མང་
བོ་བརྒྱབས་ནས། གྲོང་ཁྱེར་ནང་གི་མི་ནག་གི་སྡོད་གནས་
དག་ཏུ་བཀྲམ། འོན་ཀྱང་། ཁོ་ཚོས་མི་ནག་རེ་རེ་བཞིན་
བཀྲམ་མ་ཐུབ་པས་སེམས་སུ་སྤྱི་སྤྱོད་རླངས་འཁོར་ལ་མི་
བསྟུན་པའི་ཐབས་ལམ་འདི་ནི་མི་ནག་ཡོངས་ཀྱིས་ལག་
བསྟར་བྱའམ་སྙམ།
སྟབས་ལེགས་པ་ཞིག་ལ། མི་ནག་གཡོག་མོ་ཞིག་
ལ་མི་བསྟུན་པའི་ཐབས་ལམ་སྐོར་གྱི་དཔར་བཤུས་ཤིག་
ལག་ལ་འབྱོར། ཁོ་མོས་ཡི་གེ་མི་ཤེས་པས་རང་གིས་ཞབས་
གཡོག་སྒྲུབ་སའི་མི་རིགས་དཀར་བོའི་བུད་མེད་དེ་ལ་
བསྟན། མི་རིགས་དཀར་བོའི་བུད་དེས་མི་ནག་དག་གིས་
སྤྱི་སྤྱོད་རླངས་འཁོར་ལ་མི་འདུག་པའི་ལས་འགུལ་ཞིག་
སྤེལ་འཆར་ཡོད་པ་ཤེས་མ་ཐག ཁོང་ཁྲོ་རབ་ཏུ་འབར་
ནས་མོན་ཋི་གྷོ་མེ་རེ་རུ་ཡོད་པའི་ཚགས་པར་ཁང་ཞིག་
སྐད་བཏང་ནས། རྩོམ་སྒྲིག་པར་མི་ནག་གི་ལས་འགུལ་
དེའི་སྐོར་བཤད། རྩོམ་སྒྲིག་པ་དེ་ལ་ཡང་ཁོང་ཁྲོ་རབ་ཏུ་
འབར་ནས། མི་ནག་སྤྱི་སྤྱོད་རླངས་འཁོར་ལ་མི་འདུག་
པའི་ལས་འགུལ་ཞིག་སྤེལ་འཆར་ཡོད་པའི་སྐོར་བྲིས་
ནས། ཚགས་པར་གྱི་མདུན་ངོས་སུ་སྤེལ་ནས་འགྲེམས་
སྤེལ་བྱས། དེ་བས་མི་ནག་མང་བོས་གནས་ཚུལ་དེ་མཐོང་
ཡོད། སྤྱིར་རྩོམ་དེ་ནི་མི་བསྟུན་པའི་ལས་འགུལ་ལ་རྒོལ་
བའི་རྩོམ་ཡིག་ཅིག་ཡིན་ན་ཡང་། དེ་ནི་མི་བསྟུན་པའི་
ལས་འགུལ་ལག་བསྟར་བྱ་བའི་གྲོགས་སུ་གྱུར། མི་བསྟུན་
པའི་ལས་འགུལ་གྱི་སྔ་ནུབ་དེར། མར་ཋེན་ཉལ་རྒྱུར་ཤིན་
ཏུ་འཕྱི། མར་ཋེན་བཟའ་ཟླ་གཉིས་ཀྱི་སྐྱེས་ནས་ཅང་འགོར་
མེད་པའི་བྱིས་པ་ཡོ་ལ་རྡ་ཡུན་རིང་ངུས་ཀྱང་། མཐའ་མར་
ངུ་མཚམས་ཆད་ན་ཡང་། བཟའ་ཟླ་གཉིས་ཀྱིས་སང་ཉིན་
གྱི་དོན་དག་ལ་སེམས་འཁུར་བྱས་ཏེ་གཉིད་ཁྱོན་ནས་མ་
ཁུགས། ཁོང་གཉིས་ཀྱི་སེམས་སུ་སང་ཉིན་མི་བསྟུན་པའི་
ལས་འགུལ་ལག་བསྟར་བྱ་ཐུབ་བམ་སྙམ།
ཞོགས་པར། ཁོ་རེ་ཋ་ཡར་ལངས་ཏེ་སྒེའུ་ཁུང་ནས་
ཕྱི་རོལ་གྱི་རླངས་འཁོར་འབབ་ཚིགས་ལ་བལྟས། ཅང་མ་
འགོར་བར་ཉིན་དེའི་སྤྱི་སྤྱོད་རླངས་འཁོར་དང་པོ་སླེབས།
རྒྱུན་དུ་སྤྱི་སྤྱོད་རླངས་འཁོར་དེའི་ནང་དུ་མི་ནག་གིས་
ཁེངས་ཡོད།
མར་ཋེན། མར་ཋེན། ཁྱོད་མགྱོགས་པོར་ཤོག་དང་།
ཁོ་རེ་ཁྲས་དེ་ལྟར་སྐད་བརྒྱབས། མར་ཋེན་རྒྱུག་ཡོང་ནས་
སྒེའུ་ཁུང་ནས་བལྟས། སྤྱི་སྤྱོད་རླངས་འཁོར་སྟོང་བ་རེད།
མར་ཋེན་གྱིས་རང་གི་དགའ་སྣང་གནོན་མ་ཐུབ་པར་སྐད་
བརྒྱབས།
ཡང་བསྐྱར་སྤྱི་སྤྱོད་རླངས་འཁོར་ཞིག་དེ་གར་བརྒྱུད་
ནས་སོང་། དེའི་འཕྲོར་ཡང་གཅིག་ཕྱིན། ཚང་མ་སྟོང་བ་
རེད། དེ་ལྟར་གཞི་ནས་མི་བསྟུན་པའི་ལས་འགུལ་ལག་
བསྟར་བྱ་བའི་མགོ་བརྩམས།

ལེའུ་བརྒྱད་པ།

མི་བསྟུན་པའི་ལས་འགུལ་གྱི་མགོ་ཁྲིད།
མོན་ཋི་གྷོ་མེ་རེ་སུ་ཉིན་མང་བོ་ཞིག་ལ།སྤྱི་སྤྱོད་རླངས་
འཁོར་དག་གིས་སྲང་ལམ་དུ་སྐོར་བ་ཇི་ལྟར་བརྒྱབ་ཀྱང་
སྔར་བཞིན་སྟོང་བར་ལུས། གྲོང་ཁྱེར་ནང་གི་མི་ནག་ཚང་
མ་མི་བསྟུན་པའི་ལས་འགུལ་ལ་ཞུགས་ནས། ལ་ལ་ལས་
ཀར་རྐང་ཐང་དུ་འགྲོ་བཞིན་ཡོད་ལ། ལ་ལ་དྲེའུ་ལ་ཞོན་
པའམ་ཤིང་རྟར་བསྡད་ནས་ལས་ཀར་ཞུགས། ཡང་ལ་ཤས་
ཀྱིས་ལྕགས་རྟ་ཞོན་ནས་འགྲོ་བཞིན་ཡོད། དེ་ལྟར། ཚང་
མས་རང་རང་ས་ནས་རྗེམ་ཁི་རོའོ་ཁྲིམས་ལ་མི་བསྟུན་
པར་ངོ་རྒོལ་བྱས།
ཉིན་དེའི་ཕྱི་དྲོར། མི་བསྟུན་པའི་ལས་འགུལ་གྱི་ཇུས་
འདོན་པ་དག་ཚོགས་འདུ་ཚོགས་ནས། མར་ཋེན་ལོའུ་ཐིར་
ཁེན་ཚོགས་གཙོ་རུ་གདམ་ཐོན་བྱུང་། ཚོགས་པ་དེའི་མིང་
ལ།མོན་ཋི་གྷོ་མེ་རེ་སྐྱིད་སྡུག་ལེགས་བཅོས་ཞེས་བཏགས།
དགོང་མོ་དེར། ཁོ་ཚོས་སྦེ་ཕུ་སུ་ཁྲེ་ཆོས་ཁང་དུ་ཚོགས་
ཆེན་ཞིག་བསྐངས། མོན་ཋི་གྷོ་མེ་རེ་སྐྱིད་སྡུག་ལེགས་
བཅོས་ཚོགས་པས་མི་བརྒྱ་ཤོག་ཁ་ཤས་ཤིག་དེ་གར་འཛུལ་
ཞུགས་བྱ་བར་ཡོང་བའི་རེ་བ་བྱས་འདུག མཐའ་མར་
ཚོགས་འདུར་ཞུགས་མཁན་གྱིས་ཆོས་ཁང་ཡོངས་གང་
བར་མ་ཟད། མི་བཞི་སྟོང་ལྷག་ཆོས་ཁང་ཕྱི་རོལ་ཏུ་རུབ
ནས་བསྡད།ཁོ་ཚོར་ཚོགས་འདུའི་ནང་དོན་ཤེས་འདོད་ཤིན་
ཏུ་ཆེ་བས། ཆོས་ཁང་གི་ཕྱོགས་ཡོངས་སུ་རྒྱང་བསྒྲགས་
བཙུགས་ཏེ་ཁོ་ཚོས་གོ་ཐུབ་པར་བྱས།
མི་བསྟུན་པའི་ལས་འགུལ་ལག་བསྟར་བྱ་ཐུབ་བམ།
ཉིན་དེར་དེ་ལྟ་བུའི་རྒྱལ་ཁ་ཆེན་པོ་ཞིག་བླངས་པས། མོན་
ཋི་གྷོ་མེ་རེ་རུ་ཡོད་པའི་མི་ནག་མི་དམངས་ཀྱིས་གནད་
འགག་གི་སྐབས་སུ་མཐུན་སྒྲིལ་བྱ་ཐུབ་པའི་རྣམ་པ་
གསལ་བོ་བསྟན།
མི་ནག་དག་རྐང་ཐང་དང་དྲེལ་ལ་ཞོན་ནས་ལས་
ཞུགས་དང་ཚོང་ཁང་སོགས་སུ་འགྲོ་རྒྱུར་དཀའ་ངལ་ཤིན་
ཏུ་ཆེ་ན་ཡང་། འདི་ནི་རྗེམ་ཁི་རོའོ་ཁྲིམས་ལ་ངོ་རྒོལ་བྱ་
ཐུབ་པའི་ཐབས་ལམ་ཁོ་ན་ཡིན་པའི་ངེས་ཤེས་གསལ་བོ་
རྙེད་ཡོད།
ཚོགས་འདུའི་སྐབས་སུ། མི་དམངས་ཀྱིས་མི་བསྟུན་
པའི་ལས་འགུལ་མུ་མཐུད་དུ་རྒྱུན་བསྐྱངས་མིན་ལ་འོས་
བླུགས། འོས་ལྡུག་སྟངས་ནི་སུ་འཐད་ན་དེ་ཡར་ལངས
དགོས་པར་བྱས། དེ་མུར། ཆོས་ཁང་ཕྱི་ནང་གི་མི་ཚང་མ་
ཡར་ལངས། མི་ནག་ཚང་མ་སྤྱི་སྤྱོད་རླངས་འཁོར་ལ་མི་
འདུག་ཁོ་ཐག་ཡིན། ངོ་སོ་བསྟོད་ཅིག མི་བསྟུན་པའི་ལས་
འགུལ་མུ་མཐུད་དུ་གནས་པར་བྱའོ།།
དེ་མུར། མར་ཋེན་ལོའུ་ཐིར་ཁེན་ཡར་ལངས་ནས་
གཏམ་བཤད་བྱས། ཁོས་རང་གི་གཏམ་བཤད་དེ་ཤིན་ཏུ་
གལ་ཆེན་པོ་ཞིག་ཡིན་པ་ཤེས་ཡོད། རྒྱུ་མཚན་ནི་མོན་ཋི་
གྷོ་མེ་རེ་རུ་གནས་པའི་མི་ནག་དག་ནི་སྙིང་སྟོབས་ཤིན་ཏུ་
ཆེ་ཡང་ཉེན་ཁ་ཡང་ཡོད། དེ་བཞིན་མི་ནག་དག་གིས་ཁོང་
ལ་ཡིད་ཆེས་བྱས་ནས་མགོ་ཁྲིད་དུ་བདམས་ཡོད་པས་ཀྱང་
ཡིན་འདུག
ཁོང་གིས་གསུངས་རྒྱུར། ད་ནི་མི་དཀར་མང་བོ་ཞིག་
ཨ་ཐང་ཆད་ཡོད་པའི་སྒང་ཡིན། འོན་ཀྱང་། དོ་དགོང་ང་
ཚོས་ཁོ་ཚོ་ལ། ཁྱེད་ཅག་གི་བརྙས་བཅོས་ཀྱིས་ང་ཚོ་ཡང་
ད་བར་ཤིན་ཏུ་ཐང་ཆད་ཡོད་ཅེས་བཤད་དགོས། ཚང་མས་
ཁོང་གི་གསུངས་བཤད་ལ་དགའ་བསུ་བླ་ལྷག་བྱས་ལ།
དེ་ནས་བཟུང་། མི་བསྟུན་པའི་ལས་འགུལ་མུ་མཐུད་དུ་
རྒྱུན་བསྐྱངས་པར་མ་ཟད། མོན་ཋི་གྷོ་མེ་རེ་ཡི་མི་ནག་མི་
དམངས་ལ་རང་གི་མགོ་ཁྲིད་ཅིག་ཀྱང་ཡོད་པར་གྱུར།

ལེའུ་དགུ་བ།

མི་དཀར་དག་ཇེ་མཁྲེགས་སུ་ཕྱིན་པ།
མི་བསྟུན་པའི་ལས་འགུལ་ཟླ་དང་བོ་ཧྲིལ་བོར་སྤེལ་
ཡང་། མི་ནག་རྣམས་རྐང་ཐང་དང་དྲེའུ་ལ་ཞོན་པ། རླངས་
འཁོར་གཡར་རེས་བྱེད་པ་སོགས་བྱས་ནས་ལས་ཀར་འགྲོ་
བཞིན་ཡོད།
དེ་དང་བསྟུན་རྒྱལ་ཁབ་མང་བོ་ནས་མི་དཀར་དང་མི་
ནག་མང་བོས་མི་བསྟུན་པའི་ལས་འགུལ་ལ་རྒྱབ་སྐྱོར་གྱི་
ཚུལ་དུ་སྒོར་མོ་མང་བོ་བསྐུར། དེ་བས་མར་ཋེན་དང་སྐྱིད་
སྡུག་ལེགས་བཅོས་ཚོགས་པས་ཐོག་མར་རླངས་འཁོར་
བརྒྱ་ལྷག་བསྡུ་རུབ་བྱས། དེ་ནས་བཟུང་མི་ནག་དག་ལས་
ཀར་འགྲོ་སྐབས། དེ་ག་ནས་རླངས་འཁོར་བསྐོར་རེས་བྱས་
ནས་འགྲོ་བའི་མགོ་བརྩམས། མི་དཀར་དང་མི་ནག་གི་
མཁའ་དམག་གིས་ཀྱང་ཁོ་ཚོར་རོགས་རམ་མཛད།
དེ་བས། མོན་ཋི་གྷོ་མེ་རེ་ཡི་མི་དཀར་དག་ཁོང་ཁྲོ་
རབ་ཏུ་ལངས། ལྷག་པར་དུ་སྤྱི་སྤྱོད་རླངས་འཁོར་གྱི་ལས་
ཁུངས་ཀྱི་ལས་བྱེད་དག་ཁོང་ཁྲོ་དྲག་ཏུ་འབར། རྒྱུ་མཚན་
ནི། མི་བསྟུན་པའི་ལས་འགུལ་གྱིས་ཁོ་ཚོའི་ཡོང་བབས་
བཀག་ཡོད། དེའི་ཕྱིར། ཁོ་ཚོས་མི་བསྟུན་པའི་ལས་འགུལ་
བཀག་འགོག་བྱེད་དགོས་བསམ་ཡོད། མི་དཀར་མང་བོ་
ཞིག་མི་བསྟུན་པའི་ལས་འགུལ་ལ་དགའ་བཞིན་མེད་
པས། ཁོ་ཚོས་ཉེན་རྟོག་པར་མི་བསྟུན་པའི་ལས་འགུལ་
གྱི་སྣེ་ཁྲིད་པ་འཛིན་བཟུང་བྱ་དགོས་ཞེས་གཏུགས། ཉེན་
རྟོག་པས་ཀྱང་དེ་དེ་བཞིན་དུ་ཐོག་མར་ཋེན་ལོའུ་ཐིར་ཁེན་
འཛིན་བཟུང་བྱས་སོང་། ཉིན་ཞིག་མར་ཋེན་གྱིས་སྲང་ལམ་
དུ་རླངས་འཁོར་བསྐོར་ནས་འགྲོ་བཞིན་པའི་སྐབས་སུ།
ཉེན་རྟོག་པ་གཉིས་ཀྱིས་ཁོའི་སྔུན་བཀག་ནས། མར་བོབས།
ཁྱོད་ཀྱི་རླངས་འཁོར་གྱི་མྱུར་ཚད་རྒྱུན་ལྡན་ལས་བརྒལ་
འདུག་ཅེས་བཤད། མར་ཋེན་གྱིས་ཁོ་ཚོས་བསམ་གཟས་
ནས་བསྙོན་འཛུགས་བཞིན་པ་ཤེས་ན་ཡང་། ཁོང་གིས་ངོ་
རྒོལ་མ་བྱས། ཉེན་རྟོག་པ་གཉིས་ཀྱིས་མར་ཋེན་ཉེན་རྟོག་
རླངས་འཁོར་དུ་བཞག་ནས་བཙན་འཁྲིད་བྱས་ཏེ་བཙོན་དུ་
བཅུག གནས་ཚུལ་དེ་ཕྱོགས་སུ་མཆེད་མ་ཐག སྐད་ཅིག་
ལ་ཞེ་སྡང་གིས་ཁེངས་པའི་མི་ནག་ཧ་ཅང་མང་བོ་ཞིག་
བཙོན་ཁང་གི་ཕྱི་རོལ་ཏུ་འཛོམས། དེ་བས་བཙོན་སྲུང་བས་
ཁོ་ཚོས་བཙོན་ཁང་གཏོར་བར་སྐྲག་ནས། མར་ཋེན་མྱུར་
དུ་གློད་བཀྲོལ་བཏང་། མར་ཋེན་བཙོན་གྲོལ་ཐོབ་ནས་ཡུན་
རིང་མ་འགོར་བར་ཡང་བསྐྱར་འཛིན་བཟུང་བྱས། དེ་ལྟར་
ཡང་དང་བསྐྱར་དུ་འཛིན་བཟུང་བྱས་པ་རེད།
ཉེན་རྟོག་པ་རྣམས་ཀྱིས་དེ་ལྟར་ཁོ་ནས་མར་ཋེན་
འགོག་ཐབས་བྱས་པ་ག་ལ་ཡིན། དགོང་མོ་ཞིག་ལ། མར་
ཋེན་ཚོགས་འདུ་ཞིག་ཏུ་ཕྱིན་ཤུལ། ཁོ་རེ་ཋ་ཡིས་གྲོགས་
པོ་ཞིག་དང་ཁ་བརྡ་ལྷོད་ཀྱིན་ཁྱིམ་དུ་བསྡད་ཡོད། རླངས་
འཁོར་ཞིག་ཁོ་ཚོའི་ཁང་བ་བརྒྱུད་སྐབས། རླངས་འཁོར་
ནང་ནས་མི་ཞིག་གིས་ཅི་ཞིག་ཕྱི་རོལ་ཏུ་གཡུགས། ཁོ་རེ་
ཥ་ཡིས་སྒོ་འཆོར་དུ་ཅི་ཞིག་ཤུགས་ཀྱིས་གཞུས་པ་ཐོས་པ་
ན།ཁོ་མོས་སུ་ཞིག་གིས་སོ་ཕག་གིས་བརྒྱབས་པ་རེད་སྙམ།
ཡིན་ཡང།ཁོ་མོ་སེམས་ཁྲལ་ཞིག་ལངས་ནས། བྱིས་པ་དང་
གྲོགས་པོ་གཉིས་ཁང་བ་སྦུག་མ་རུ་བསྐྱལ། དེའི་གཞུག་
ཏག་ཏག་ལ། ཅི་ཞིག་གས་ཐོར་བྱུང་།མ་གཞི་དེ་ནི་འགད་
རྫས་ཤིག་ཡིན་ཞིང་། འགད་རྫས་གད་ནས་སྒོ་འཆོར་དུ་
ཁུང་བུ་ཆེན་པོ་ཞིག་བརྟོལ་འདུག་པར་མ་ཟད། མདུན་ངོས་
ཀྱི་སྒེའུ་ཁུང་ཡོངས་གཏོར་འདུག འོན་ཀྱང་། མི་གཅིག་ལ་
ཡང་རྨས་སྐྱོན་མ་ཕོགས།
དོན་རྐྱེན་དེ་དེ་མ་ཐག་སུ་ཞིག་གིས་མར་ཋེན་ལ་བརྡ་
བསྐྱལ་འདུག གས་ཐོར་གྱི་སྒྲ་ཤིན་ཏུ་ཆེ་བས་ཁང་བརྩེགས་
ཀྱི་མི་ཚང་མས་ཐོས་ཏེ། དེ་མུར། མར་ཋེན་ཚང་གི་ཁང་བའི་
མདུན་དུ་མི་ནག་ཁོང་ཁྲོ་ཡིས་འབར་འདུག་པ་སྐོར་ཞིག་
འདུས། མི་དཀར་ཉེན་རྟོག་པ་དེ་གར་ཡོང་ནས་མི་ནག་
དག་ཕྱིར་རང་ཁྱིམ་དུ་འགྲོ་དགོས་པར་བསྐུལ་ཡང་། མི་
ནག་དག་གིས་དེ་ལ་ཁ་ཡ་ཙམ་ཡང་མ་བྱས། མི་ཇེ་མང་
ནས་ཇེ་མང་དུ་གྱུར་ལ། ཁོང་ཁྲོའི་སྐད་སྒྲ་ཇེ་ཆེ་ནས་ཇེ་ཆེ་
རུ་གྱུར། ཅུང་ཟད་རྗེས་སུ་མར་ཋེན་ཡང་འབྱོར་ལ། ཁོང་
གིས་མི་ཚོགས་ལ། ཁྱེད་རྣམ་པ་མ་སྐྲག་ཅིག ད་ལྟ་ལག་ཏུ་
མཚོན་ཆ་བཟུང་ཡོད་མཁན་ཚོས། དེ་དག་ཕྱིར་རང་ཁྱིམ་
དུ་སྐྱོལ། ང་ཚོས་ངེས་པར་དུ་འུ་ཅག་གི་མི་དཀར་སྤུན་ཟླ་
དག་གི་གདུག་རྩུབ་ལ་རང་གི་བརྩེ་སེམས་གླན་དགོས་
ཞེས་བཤད། ཁོང་གིས་ད་དུང་མི་དཀར་དག་གིས་བྱེད་
ཐབས་ཇི་འདྲའི་སྡུག་རྩུབ་སྤེལ་ནས་ང་འགོག་ཐབས་བྱས་
ཀྱང་། མི་ནག་དག་གིས་ངེས་པར་ཞི་བས་ངང་རང་དབང་
འཐབ་རྩོད་བྱེད་དགོས་ཞེས་གདམས་པར་མ་ཟད། གལ་ཏེ་
ང་ཤི་སོང་ན་ཡང་། འུ་ཅག་གི་བྱ་བཞག་རྒྱུན་གནས་བྱ་ངེས།
དེ་ནི་ང་ཚོས་རང་གི་ཐོབ་ཐང་བརྩོན་ལེན་བྱེད་བཞིན་ཡོད་
པས་ཡིན་ཞེས་བསྒྲགས། སྐབས་དེར། མི་ནག་ཞིག་གིས
དཀོན་མཆོག་གིས་ཁྱེད་ལ་མགོན་སྐྱབས་གནང་བར་ཤོག་
ཅེས་སྐད་བརྒྱབས། དེ་ནས་ག་ལེར་ག་ལེར་མི་ཚོགས་ཀྱང་
འཐོར་སོང་། ཉེན་རྟོག་པ་དག་གཞན་གྱིས་རང་ཉིད་གསོད་
རྩིས་བྱས་ཀྱང་། ད་དུང་གཞན་ལ་བརྩེ་སེམས་བཅངས་ཕོད་
པའི་མར་ཋེན་གྱི་བྱ་སྤྱོད་ལ་ཡ་མཚར།ཁོ་ཚོའི་གྲས་ཀྱི་ཉེན་
རྟོག་པ་ཞིག་གིས་ངས་མི་ཚེ་འདིར་ཆོས་དཔོན་ནག་རིལ་
འདི་ལ་དྲིན་ལན་ཞིག་འཇལ་དགོས་ཨང་ཞེས་འཐད་དོ།།

ལེའུ་བཅུ་བ།

རྒྱལ་ཁ།
སྤྱི་ཟླ་གསུམ་པའི་ནང་དུ། སྤྱི་སྤྱོད་རླངས་འཁོར་གྱི་
འཐབ་རྩོད་དེ་གཞི་ནས་འཇགས་པར་གྱུར།
མོན་ཋི་གྷོ་མེ་རེ་སུ་ཡོད་པའི་མི་རིགས་དཀར་པོའི་
མགོ་ཁྲིད་རྣམས་ཀྱིས་བྱེད་ཐབས་གསར་བ་ཞིག་སྤྱོད་པའི་
གྲོས་ཐག་བཅད། ཁོ་ཚོས་མི་བསྟུན་པའི་ལས་འགུལ་གྱི་
མགོ་ཁྲིད་ཡོངས་བཟུང་ནས། སྤྱི་སྤྱོད་རླངས་འཁོར་གྱི་ཚོང་
དོན་ཐག་གཅོད་བྱ་རྒྱུ་བྱས། དེ་བས། ཁོ་ཚོས་མར་ཋེན་ལོའུ་
ཐིར་ཁེན་ཁྲིམས་ཁང་དུ་གཏུགས་ནས། ཁོ་ལ་ནག་ཉེས་
བཙུགས་ནས་ཨ་སྒོར་༥༠༠ཡི་ཁྲིམས་ཐག་བཅད། འོན་
ཀྱང་། ཁོས་སྒོར་མོའི་ཆད་པ་དེ་ལ་སེམས་འཁུར་བྱ་བཞིན་
མེད་པས། ཁོ་ཚོས་རང་གི་རང་དབང་འཐབ་རྩོད་ཀྱི་ལམ་དེ་
འགོག་མི་ཐུབ་པར་སྙམ་ཡོད།
ཁོང་གི་མི་དམངས་ཀྱིས་ཀྱང་ཁོང་ཁྲིམས་ཁང་ནས་
ཕྱིར་བུད་སྐབས་ཕེབས་བསུ་བྱས་ལ། ཁོ་ཚོས་མར་ཋེན་
ལོའུ་ཐིར་ཁེན་ཁྲི་ལོར་ཤོག་ཅེས་ཁ་གཡང་བསྒྲགས།
ཟླ་བ་བརྒྱད་ཀྱི་རྗེས་སུ། མར་ཋེན་ལོའུ་ཐིར་ཁེན་ཡང་
བསྐྱར་ཁྲིམས་ཁང་དུ་འཁྲིད། དེ་ནི་༡༩༥༦ལོའི་ཟླ་བཅུ་བའི་
ཚེས་བཅུ་གསུམ་གྱི་ཉིན་ཡིན། མི་རིགས་དཀར་བོའི་མགོ་
ཁྲིད་དག་གི་བཀག་འགོག་བྱེད་ཐབས་གསར་བ་ཞིག་
ལག་བསྟར་བྱེད་བཞིན་ཡོད། དེ་ནི་མོན་ཋི་གྷོ་མེ་རེ་སྐྱིད་
སྡུག་ཚོགས་པའི་རླངས་འཁོར་གླ་གཏོང་ཁང་གིས་སྤྱི་སྤྱོད་
རླངས་འཁོར་གྱི་ཡོངས་བབས་འཕྲོག དེ་ནི་ཁྲིམས་འགལ་
གྱི་ལས་ཀ་ཞིག་རེད་ཅེས་ཁྲིམས་དཔོན་ལ་གཏུག དེ་བས།
མར་ཋེན་གྱིས་ཁྲིམས་དཔོན་ལགས་ནས་མོན་ཋི་གྷོ་མེ་
རེ་སྐྱིད་སྡུག་ཚོགས་པའི་རླངས་འཁོར་གླ་གཏོང་ཁང་གི
སྒོ་རྒྱག་དགོས་པར་གཏན་ཁེལ་ན། མི་བསྟུན་པའི་ལས་
འགུལ་མཇུག་སྒྲིལ་དགོས་ཤིང་། མི་ནག་དག་སླར་ཡང་སྤྱི་
སྤྱོད་རླངས་འཁོར་དུ་བསྡད་དེ། ཁོ་ཚོའི་འཐབ་རྩོད་ཀྱི་རྒྱུན་
ཆད་པར་སེམས་ཁྲལ་བྱས།
དེ་བས། མར་ཋེན་ཁྲིམས་ཁང་དུ་སླེབས་དུས་སེམས་
ཤིན་ཏུ་སྐྱོ་བཞིན་ཡོད། གློ་བུར་དུ་སྙན་ཞུ་བས་ཁོའི་ལག་ཏུ་
ཡིག་ཆ་ཞིག་བཞག དེ་ནི་རྒྱལ་ཁབ་ཀྱི་ཆེས་མཐོའི་ཁྲིམས་
ཁང་གིས་སྤེལ་བའི་གསར་འགྱུར་ཞིག་རེད། ཆེས་མཐོའི་
ཁྲིམས་ཁང་ནི་ཨ་རིའི་ཁྲིམས་ཁང་གལ་ཆེན་ཞིག་ཡིན།
ཁྲིམས་ཁང་དེའི་ཐག་གཅོད་ནི་མངའ་སྡེ་གཞན་གྱི་ཁྲིམས་
ཁང་གི་ཐག་གཅོད་ལས་ཀྱང་གལ་ཆེན་ཞིག་ཡིན། ཆེས་
མཐོའི་ཁྲིམས་ཁང་གིས་གྲོང་ཁྱེར་ཁག་ནས་སྤྱི་སྤྱོད་རླངས་
འཁོར་ནང་དུ་མི་རིགས་དབྱེ་འབྱེད་བྱེད་པ་ནི་ཁྲིམས་
འགལ་གྱི་བྱ་སྤྱོད་ཅིག་ཏུ་བསྒྲགས་པས། མར་ཋེན་ཡིད་
ཆེས་ཀྱིས་ཁེངས། དེ་ནས་བཟུང་། རྗེམ་ཁི་རོའོ་ཁྲིམས་ནི་
མོན་ཋི་གྷོ་མེ་རེ་ནས་རྩ་མེད་དུ་ཕྱིན་ཞིང་། མི་ནག་དག་ལ་
རྒྱལ་ཁ་ཐོབ་པའི་གདེང་རྙེད་ལ། དེ་མ་ཟད། ཁོ་ཚོ་ཨ་རིའི་
གྲོང་ཁྱེར་གཞན་དག་ཏུ་ཡང་བསྐྱོད་དགོས་པར་དགོངས་
ཡོད།
༡༩༥༦ ཟླ་བཅུ་བའི་ཚེས ༢༡ ཉིན། མར་ཋེན་ལོའུ་
ཐིར་ཁེན་དང་མི་བསྟུན་པའི་ལས་འགུལ་གྱི་མགོ་ཁྲིད་
དག་འབབ་ཚིགས་ཤིག་ནས་ཡར་ལངས་ཏེ་བསྡད། ཅུང་མ་
འགོར་བར་སྤྱི་སྤྱོད་རླངས་འཁོར་ཞིག་དེ་གར་འབྱོར།
མར་ཋེན་ལོའུ་ཐིར་ཁེན་ཡར་འཛུལ་མ་ཐག ཁ་ལོ་
བས་ང་ཚོས་ཁྱེད་ཅག་ལ་འདི་ལྟ་བུའི་ཞོགས་པ་ཞིག་ཡོད་
པར་ཤིན་ཏུ་དགའ་ཞེས་བཤད། མར་ཋེན་གྱིས་ཁ་ལོ་བ་
ལ་འཛུམ་ཞིག་སྟོན་ཞོར། ཡར་སོང་ནས་མདུན་གྱི་འདུག་
སྟེགས་ཤིག་ཏུ་བཙོག

ལེའུ་བཅུ་གཅིག

ལྷོ་ཕྱོགས་ཡེ་ཤུ་མགོ་ཁྲིད་ཀྱི་ཚོགས་འདུ།
ཨ་རིའི་མི་ནག་དག་གིས་སྤྱི་སྤྱོད་རླངས་འཁོར་ནང་
གི་རྗེམ་ཁི་རོའོ་ཁྲིམས་རྩ་མེད་གཏོང་ཐུབ་ན། ཅིའི་ཕྱིར་མི་
རིགས་དབྱེ་འབྱེད་ཀྱི་ཁྲིམས་ལུགས་གཞན་ལ་འཐབ་རྩོད་
མི་བྱེད་ཨང༌།
མར་ཋེན་ལོའུ་ཐིར་ཁེན་དང་མི་ནག་གི་ཆོས་དཔོན་
གཞན་དག་ལྷོ་ཕྱོགས་ཀྱི་ཨེ་ཋི་ལན་ཋཱ་རུ་འཛོམས། ཁོ་
ཚོས་མི་རིགས་དབྱེ་འབྱེད་ལ་འཐབ་རྩོད་བྱ་བའི་ཚོགས་པ་
གསར་བ་ཞིག་བཙུགས། དེའི་མིང་ལ་ལྷོ་ཕྱོགས་ཡེ་ཤུ་མགོ་
ཁྲིད་ཀྱི་ཚོགས་པ་ཞེས་བཏགས་ལ། མར་ཋེན་ལོའུ་ཐིར་
ཁེན་དེ་ཡི་ཚོགས་གཙོ་རུ་བདམས།
གཏམ་བཤད་རིམ་པར་སྤེལ་བའི་བརྒྱུད་རིམ་ཁྲོད་དུ།
ཁེན་ལགས་ཀྱིས་མི་ནག་རྣམས་ཀྱིས་ཇི་ལྟར་འཐབ་རྩོད་བྱ
བའི་སྐོར་ནས་གླེང་། ཁོང་གིས་མི་ནག་དག་ལ་ལས་འགུལ་
སྤེལ་དུས་ངེས་པར་དུ་ཞི་འཇམ་དང་ཆེ་མཐོང་དགོས་ཚུལ་
གཟབ་ནན་གྱིས་བཤད། ཁོང་གིས་ཁོ་ཚོར་དྲང་བཞག་མིན་
པའི་ཁྲིམས་ཤིག་ལ་གཏན་དུ་དང་ལེན་བྱ་རྒྱུ་མེད། དཔེར་
ན། གཞན་གྱིས་ཁྱོད་རང་རྗེམ་ཁི་རོའོ་ཁྲིམས་ཡོད་སའི་ས་
ཆ་ཞིག་ཏུ་སོང་ཞེས་ན་འགྲོ་མི་རུང་ལ། ཁྱོད་ལ་དྲང་བདེན་
མིན་པའི་ཁྲིམས་ཤིག་ལ་ཞབས་འདེགས་བསྒྲུབ་ཅེས་ན།
དེ་ཡང་གཏན་དུ་བསྒྲུབ་རྒྱུ་མེད། གལ་ཏེ། ཉེན་རྟོག་པས་
ཁྱེད་ཅག་བཙོན་དུ་བཟུང་ན། ངེས་པར་དུ་ཞེ་ལྷོད་ལ་འབབ་
དགོས། དེ་ལྟར་བྱས་ནས་ཁོ་ཚོའི་མི་ལ་རྨས་སྐྱོན་མ་བཟོས་
ན། ང་ཚོའི་མི་ལ་ཡང་རྨས་སྐྱོན་ཕོག་མི་སྲིད། ང་ཚོའི་ངེས་
པར་དུ་མི་རྟོན་པའི་ངང་འཐབ་རྩོད་བྱེད་པའི་སྙིང་སྟོབས་
དགོས་ལ། ང་ཚོས་བཀོལ་རུང་བའི་ལག་ཆ་ནི་ངེས་པར་དུ་
བརྩེ་སེམས་ཡིན་དགོས། ཁོང་གིས་དེ་ལྟར་གསུངས་ལ། དེ་
ལྟར་བསྒྲུབས།
ཁོང་ལ་མི་རིགས་དཀར་བོ་དག་ང་ཚོའི་མི་རྟོན་པའི་
སྙིང་སྟོབས་ལ་མགོ་སྒུར་ནས། ཁྲིམས་ལུགས་བཅོས་བསྒྱུར་
བྱེད་པའི་ཡིད་ཆེས་ཡོད་ཅིང་། འདི་ནི་གན་དྷི་མཆོག་ཇི་
ལྟར་རྒྱལ་ཁ་ཐོབ་པའི་ཐབས་ལམ་ཡིན་ཞེས་གསུངས།
དེ་ནས། ལྷོ་ཕྱོགས་ཡེ་ཤུ་མགོ་ཁྲིད་དག་གིས་བྱ་བཞག་
གཞན་ཞིག་གི་མགོ་བརྩམས། དེ་ནི་ལྷོ་ཕྱོགས་ཀྱི་མི་དཀར་
དག་གིས་མི་ནག་རྣམས་ཀྱི་འོས་ཤོག་གི་བདག་དབང་
བཀག་ཡོད་པས། མི་ནག་དག་གིས་ས་ཁུལ་གྱི་མགོ་ཁྲིད་
འདེམས་མི་ཐུབ་པ་མ་ཟད། སྲིད་འཛིན་གྱི་འོས་འདེམས་སུ་
ཡང་ཞུགས་མི་ཆོག འདི་ཡང་དྲང་བཞག་མིན་པའི་ཁྲིམས་
ཤིག་སྟེ།ཨ་རིའི་མི་སུ་ཡིན་ཡང་འོས་ཤོག་ལྡུག་པའི་ཐོབ་ཐང་
ཡོད་ཆོག དེ་བས། ལྷོ་ཕྱོགས་ཡེ་ཤུ་ཚོགས་པས་ཨ་རིའི་ལྷོ་
ཕྱོགས་ཀྱི་མི་ནག་ས་ཡ་ལྔའི་གཞི་རྩའི་ཐོབ་ཐང་ནས་འཐབ་
རྩོད་བྱེད་མགོ་བརྩམས། ལྷོ་ཕྱོགས་ཡེ་ཤུ་མགོ་ཁྲིད་ཚོགས་
པའིའཐབ་རྩོད་ཀྱི་འབོད་སྒྲ་ལང་ལིང་སྒྲོག་བཞིན། མི་རིགས་
དབྱེ་འབྱེད་ལ་ངོ་རྒོལ་བྱས།དེ་ནས་བཟུང་།ཁེན་ལགས་ཀྱིས་
ལོ་ངོ་གཉིས་ཀྱི་རིང་ལ་འོས་བསྡུ་བའི་མགོ་ཁྲིད་དེ་ཚོགས་
འདུ་གྲངས་མེད་ལ་ཞུགས་ཤིང་། གཏམ་བཤད་ཀྱང་མང་
བོ་སྤེལ། དེའི་རིང་ཁོང་གིས་ཨེ་བེ་ནེའུ་ཆོས་ཁང་དུ་ཆོས་
འཆད་བཞིན་མི་བསྟུན་པའི་ལས་འགུལ་སྐོར་གྱི་དཔེ་ཆ་
ཞིག་ཀྱང་བརྩམས།
མར་ཋེན་ལོའུ་ཐིར་ཁེན་གྱིས་ཆོས་ཁང་ནང་གི
ཚོགས་མི་དག་ལ་རྒྱུན་དུ་འཐབ་རྩོད་སྐོར་གྱི་ཁ་བརྡ་རྟག་ཏུ་
བྱས། ཁོ་ཚོར་བརྩེ་བ་ཡང་ཤིན་ཏུ་ཆེ། ཡིན་ཡང་། མར་ཋེན་
གྱིས་ད་ནི་རང་ཉིད་ལམ་ལ་ཆས་དགོས་པའི་དུས་ལ་བབས་
ཡོད་པ་ཤེས།
གཟའ་ཉི་མའི་ཉིན་ཞིག་ལ། ཁེན་ལགས་ཀྱིས་ཁོ་ཚོ་ལ།
ཁྱེད་ཅག་མུ་མཐུད་དུ་འདི་རུ་ཞུགས་ནས་ཞབས་ཕྱི་སྒྲུབས་
ཤིག ད་ནི་ང་ངེས་པར་དུ་ཁ་བྲལ་དགོས། ང་ལྷོ་ཕྱོགས་ཡེ་
ཤུ་ཚོགས་པ་ལ་ཤིན་ཏུ་མཁོ་བ་ལྟར། དྲང་བཞག་མིན་པའི་
ཁྲིམས་འོག་ཏུ་ཡོད་པའི་མི་ནག་མང་བོ་ཞིག་ལ་ཡང་ཁོང་
ཉིད་མཁོ་ངེས། རྒྱུ་མཚན་ནི། ཁོ་ནི་མི་ནག་གི་རང་དབང་
འཐབ་རྩོད་ཀྱི་མགོ་ཁྲིད་ཡིན་པས་རེད་ཅེས་བཤད་ནས།
ཁེན་ལགས་དྲང་བཞག་མིན་པའི་ཁྲིམས་ཀྱི་ཁ་ལག་དར་
བའི་རང་གི་ཕ་ཡུལ་ཨེ་ཋི་ལན་ཋཱ་རུ་སོང་སྟེ། ཁོང་གི་ཨ་
ཕའི་ཆོས་ཁང་དུ་བྱ་བ་སྒྲུབ།
གནས་ཚུལ་དེ་གོ་བ་མ་ཐག་དེ་གའི་མི་དག་སེམས
ཤིན་ཏུ་སྡུག་ལ། དྲང་བཞག་མིན་པའི་ཁྲིམས་ཀྱིས་ཁོ་ཚོའི་
ཆོས་དཔོན་བཟང་བོ་ཞིག་འཕྲོག་སོང་བར་ཁོང་ཁྲོ་སྐྱེས།
འོན་ཀྱང་། ཁོ་ཚོས་ཁེན་ལགས་ཀྱི་གདམ་ཀ་ཤིན་ཏུ་ལེགས་
པ་ཤེས་ཡོད།
ཁེན་ལགས་ཁ་བྲལ་ཁར། ཁོ་ཚོས་ལག་རྡང་འབྲེལ་བ་
ནས་ཆོས་ཀྱི་བསྟོད་དབྱངས་བླངས་ཤིང་། གདངས་དབྱངས་
ཆོས་ཁང་དུ་མཆེད་པ་ན། མར་ཋེན་ལོའུ་ཐིར་ཁེན་ལགས་
ལ་ཞེ་ཆགས་ཀྱི་ན་ཟུག་དྲག་ཏུ་སྐྱེས་ནས་མིག་ཆུ་ཤོར།

ལེའུ་བཅུ་གཉིས།

ཞི་བའི་རྔམ་སྟོན།
ཁེན་ལགས་ཀྱིས་ཕེ་ཁྲེ་སུ་ཀྲུ་ཆོས་ཁང་དུ་ཕྱོགས་བཞི་
མཚམས་བརྒྱད་ནས་སླེབས་པའི་མི་ནག་དག་ལ་གཏམ་
བཤད་སྤེལ། ཁོང་གིས་ཁོ་ཚོ་རང་དབང་འཐབ་རྩོད་ཀྱི་ལས་
ལ་ཞུགས་དགོས་པའི་འབོད་སྐུལ་བྱས་པ་མ་ཟད། ཁོ་ཚོར་
རེ་བ་དང་སྙིང་སྟོབས་བསྩལ།དེ་བས། ཨ་རིའི་མི་རིགས་
དབྱེ་འབྱེད་ཀྱི་ཁྲིམས་ལ་རྒོལ་བའི་མི་ནག་ཇེ་མང་ནས་ཇེ་
མང་དུ་གྱུར་ཞིང་། མི་རིགས་དཀར་བོ་ཡང་ལས་འགུལ་དུ་
མཉམ་ཞུགས་བྱེད་ཚད་ཇེ་མང་ནས་ཇེ་མང་དུ་གྱུར།
༡༩༦༠ ལོའི་ཟླ་གཉིས་པའི་ཕྱི་དྲོ་ཞིག་ལ། ཁེ་རོ་ལེ་ན་
ཡི་རྒེ་རུན་ས་ཤོ་རུ་ཡོད་པའི་ཚོང་ཁང་ཞིག་ཏུ། མི་ནག་གི་
སློབ་མ་བཞི་ཡིས་གྱོན་གོས་གཙང་མ་གོན་ནས་ཆེད་དུ་དེ་
གར་སོང༌། དེ་གར་རྗེམ་ཁི་རོའོ་ཁྲིམས་ཡོད་པས་ཆེད་དུ་
ཞབས་ཕྱི་བར་ཟ་མ་བཙོང་རོགས་ཞུ་ཞེས་བཤད།
ཚོང་ཁང་ནང་གི་མི་དཀར་དག་ཧང་སང་ལ་ཁོང་ཁྲོ་
ལངས། དེ་གའི་ཞབས་ཕྱི་བས་ཀྱང་ཁོ་ཚོའི་སྐད་ཆ་སྣང་
མེད་དུ་བཏང་། དེར་འདུས་ཀྱི་མི་དཀར་དག་གིས་ཁོ་ཚོར་
འཚང་མིང་གིས་བོས་ལ་བརྙས་བཅོས་བྱས་ཀྱང་། མི་ནག་
ན་གཞོན་དེ་དག་གིས་ཡ་ལན་ཅི་ཡང་མ་སྤྲད་པར་ཁུ་སིམ་
མེར་བསྡད། ཕྱི་ཉིན་ཁོ་ཚོ་ཡང་བསྐྱར་ཚོང་ཁང་དེ་རུ་ཡོང་
ཡང། སྔར་ལྟར་ཞབས་ཞུ་མི་བསྒྲུབ། དེ་བས་ཁོ་ཚོ་ཉིན་ལྟར་
ཚོང་ཁང་དེ་རུ་སོང་ལ། ནམ་ཞིག་ཚོང་ཁང་གིས་མི་ནག་
དག་ལ་ཞབས་ཞུ་སྒྲུབ་བའི་བར་དུ་ལས་འགུལ་མཚམས་
མི་འཇོག་ཅེས་སྨྲས། དེ་གར་ལས་འགུལ་མ་སྤེལ་བའི་
སྔོན་དུ་ལྷོ་ཕྱོགས་ཀྱི་གྲོང་ཁྱེར་ཆེ་ཁག་འགའ་ནས་ལས་
འགུལ་སྤེལ་ཡང་། ཐེངས་དེའི་ལས་འགུལ་ནི་རྒྱུན་རིང་ཤོས་
ཆགས། དེ་ཡི་ཤུགས་རྐྱེན་གྱིས་མི་འགྱངས་པར། ལྷོ་ཕྱོགས་
ཀྱི་གྲོང་ཁྱེར་བཅུ་བཞི་ལ་ཞི་བའི་ལས་འགུལ་དེ་ཡིས་ཁྱབ།
མི་དཀར་སློབ་མ་མང་བོ་ཞིག་ཀྱང་ལས་འགུལ་དུ་མཉམ་
ཞུགས་བྱས།འོན་ཀྱང་། ད་དུང་ལྷོ་ཕྱོགས་ཀྱི་མི་དཀར་མང་
བོ་ཞིག་ཁོ་ཚོའི་ལས་འགུལ་དེ་ལ་ཞེ་སྡང་སྐྱེ་བཞིན་ཡོད།མི་
དཀར་རྣམས་ཀྱིས་སློབ་མ་དག་ལ་གཅར་རྡུང་དང་དུད་སྣེ་
ཡིས་གསུར་བ་སོགས་བྱས་ཏེ་ལས་འགུལ་སྤེལ་བར་བར་
ཆད་བཟོ་ཅི་ཐུབ་བྱས། ཇི་ལྟར་བྱས་ཀྱང་། ན་གཞོན་སློབ་མ་
རྣམས་ཉིན་རྒྱུན་དུ་ཚོང་ཁང་ཁག་ཏུ་ཡོང་ནས་ལས་འགུལ་
སྤེལ་བས། མཐའ་མར། ཚོང་ཁང་དག་འུ་ཐུག་ནས་ཚོང་
ཁང་ཡོངས་སུ་རྗེམ་ཁི་རོའོ་ཁྲིམས་མེད་པར་བཏང་ལ། གཞི་
ནས་ཚོང་ཁང་ཁག་ནས་མི་ནག་རྣམས་ལ་དངོས་ཟོག་དང་
ཟ་མ་བཙོང་ཆོག་པར་བྱས།
༡༩༦༠ལོའི་ཟླ་བཅུ་བའི་ནང་དུ་ཁེན་ལགས་དང་མི་
མང་བོ་ཞིག་ཨེ་ཋི་ལན་ཋཱ་རུ་ཡོད་པའི་དངོས་ཟོག་ཁང་
ཆེན་པོ་ཞིག་ཏུ་ལས་འགུལ་སྤེལ་དུ་ཕྱིན། དེ་ག་ནས་ཅི་
ནས་ཀྱང་ཁོ་ཚོར་ཉོ་ཚོང་མི་བྱེད་པར་མ་ཟད། ཉེན་རྟོག་པ་
ཡོང་ནས་མི་ལྔ་བཅུ་ལྷག་འཛིན་བཟུང་བྱས། དགོང་མོ་དེར་
ཁོ་ཚོས་བསྐྱར་དུ་ལས་འགུལ་སྤེལ་ལ། མར་ཋེན་ལོའུ་ཐིར་
ཁེན་ལགས་མཚན་གང་བོར་ཆང་ཁང་ཞིག་གི་རྒྱབ་གྱང་
ལ་ཁེན་ནས་གཉིད།

ལེའུ་བཅུ་གསུམ་པ།

རང་དབང་གི་འགྲུལ་བཞུད་པ།
ཞི་བའི་ལས་འགུལ་གྱི་རྗེས་སུ། རང་དབང་གི་འགྲུལ་
བཞུད་ཅེས་པའི་ལས་འགུལ་ཞིག་བྱུང་། དེ་ནི་མངའ་སྡེ་
དང་མངའ་སྡེ་བར་དུ་བསྐྱོད་པའི་སྤྱི་སྤྱོད་རླངས་འཁོར་དུ་
མི་རིགས་དབྱེ་འབྱེད་བྱེད་པ་ལས་བྱུང་བ་ཞིག་ཡིན། རང་
དབང་གི་འགྲུལ་བཞུད་པ་དག་གིས་སྤྱི་སྤྱོད་རླངས་འཁོར་
དེ་དག་གི་ཁྲོད་དུ་ལས་འགུལ་སྤེལ་མགོ་བརྩམས།
༡༩༦༡ ལོའི་ཟླ་དང་བོའི་ཚེས་བཞི་ཉིན། གྷི་རེ་ཧོན་བྷི་
(Greyhound) ཡི་སྤྱི་སྤྱོད་རླངས་འཁོར་གཉིས་ཝ་ཤིན་
ཏྲོན་ནས་ལྷོ་ཕྱོགས་སུ་བསྐྱོད་བཞིན་འདུག སྤྱི་སྤྱོད་རླངས་
འཁོར་དེ་གཉིས་ཀྱི་ནང་དུ་མི་ནག་རང་དབང་གི་འགྲུལ་
བཞུད་པ་བཅུ་གསུམ་ཡོད་འདུག ཁོ་ཚོ་འབབ་ཚིགས་རེ་རེ་
ནས་མི་དཀར་ཁོ་ན་འགྲོ་སའི་ཟ་ཁང་དང་ངལ་གསོ་ཁང་
སོགས་སུ་སོང་ལ། སྤྱི་སྤྱོད་རླངས་འཁོར་གྱི་ནང་དུ་ཡང་
ཆེས་མདུན་གྱི་འདུག་སྟེགས་སུ་བསྡད་ནས་ལས་འགུལ་
སྤེལ་བཞིན་ཡོད།
ཁོ་ཚོའི་གནས་ཚུལ་བརྙན་འཕྲིན་ལེ་ཚན་དུ་སྟོན
བཞིན་ཡོད་པས། ཨ་རིའི་མི་དམངས་ཀྱིས་ཁོ་ཚོའི་གསར་
འགྱུར་ལ་སྐོམ་པ་ཆུ་འདོད་དུ་ལྟ་བཞིན་འདུག
ཁོ་ཚོས་ལས་འགུལ་ཞི་བའི་ངང་སྤེལ་བཞིན་འདུག
འོན་ཀྱང་། སྤྱི་སྤྱོད་རླངས་འཁོར་ཨེ་ལུ་སྦ་མ་བརྒྱུད་སྐབས།
མི་དཀར་སྐོར་ཞིག་གིས་སྤྱི་སྤྱོད་རླངས་འཁོར་གྱིས་གྲོང་
བརྡལ་བརྒལ་བ་ན། རྗེས་བསྙེགས་ཏེ་འཁོད་སྙོམས་པའི་
ས་ཆ་ཞིག་ཏུ་སླེབས་པའི་ཚེ། སྤྱི་སྤྱོད་རླངས་འཁོར་བཀག་
ཅིང་མེ་རུ་སྦར། ལས་འགུལ་པ་དག་དེ་མ་ཐག་ཕྱི་རུ་བྲོས་
ཀྱང་། མི་དཀར་དག་གིས་ཁོ་ཚོའི་སྟེང་དུ་རྒོལ་བ་བརྩམས།
ཐེངས་དེའི་རང་དབང་གི་འགྲུལ་བཞུད་དེ་དེ་ལྟར་མཚམས་
འཇོག་དགོས་སོང་། ཡིན་ཡང་། ཅུང་མ་འགོར་བར། རང་
དབང་གི་འགྲུལ་བཞུད་པ་གཞན་ཞིག་ལམ་ལ་ཆས་ཀྱང་།
དེ་ལ་ཡང་ཚུར་རྒོལ་མང་བོ་ཐེབས།
མོན་ཋི་གྷོ་མེ་རེ་ཡི་ཆོས་ཁང་ཞིག་ཏུ་རང་དབང་
གི་འགྲུལ་བཞུད་པ་དག་གིས་ཚོགས་འདུ་ཆེན་པོ་ཞིག་
བསྐངས། ཕྱི་ཉིན་དགོང་མོར། མར་ཋེན་ལོའུ་ཐིར་ཁེན་གྱིས་
དེ་གར་གཏམ་བཤད་སྤེལ།
ཁོང་གིས་གཏམ་བཤད་བྱ་བཞིན་པའི་སྒང་ལ། ཁོང་
ཁྲོ་དྲག་ཏུ་འབར་བའི་མི་དཀར་སྐོར་ཞིག་གིས་ཆོས་ཁང་
གཏོར་གྲབས་བྱས། ཁེན་གྱིས་ཁོ་ཚོར་མི་རིགས་ནག་པོའི་
རང་དབང་གི་བསྟོད་གླུ་ལེན་པར་བསྐུལ། ནམ་ཞིག་ང་
ཚོར་རྒྱལ་ཁ་ཐོབ་ཡོང་ངེས། རྡོ་དང་དམ་བུ་ཡིས་ཆོས་ཁང་
ངོས་སུ་ཐག་ཐག་ཏུ་གཞུས། མི་ནག་དག་གིས་མུ་མཐུད་དུ་
བསྟོད་གླུ་བླངས། ང་ཚོར་འཇིགས་པ་གཏན་ནས་མེད་ཞེས་
គབླངས། མཐའ་མར། དམག་མི་སླེབས་ནས་མི་ཚོགས་དེ་
རང་སོར་འཐོར་དུ་བཅུག
དེའི་ཕྱི་ཉིན། མི་ཚོགས་གསར་བ་ཞིག་གིས་རང་
དབང་གི་འགྲུལ་བཞུད་བྱ་བའི་མགོ་བརྩམས། ཁེན་ལགས་
ནི་ལས་འགུལ་གྱི་སྣེ་་ཁྲིད་པ་ཡིན།ཟླ་ངོ་གཅིག་རིང་ལ་རང་
དབང་གི་འགྲུལ་བཞུད་པ་དག་སྐོར་བསྐྱོད་བྱས་ལ། བརྙན་
འཕྲིན་ལས་ཚན་གྱི་སྡེ་ཚན་ཁོ་ཚོའི་རྗེས་འབྲངས་ནས་་
ཡོད་པས། འཛམ་གླིང་མི་དམངས་ཀྱིས་ཁོ་ཚོར་བལྟས་
བསྡད་ཡོད།རང་དབང་གི་འགྲུལ་བཞུད་པར་རྒྱབ་སྐྱོར་བྱེད་
པའི་དཔུང་ཁག་ཇེ་ཆེ་ནས་ཇེ་ཆེ་རུ་གྱུར་ལ། མཐའ་མར།
ཨ་རིའི་གཞུང་གིས་བཀའ་རྒྱ་བཀྲམ་སྟེ། སྤྱི་སྤྱོད་རླངས་
འཁོར་གྱི་རིགས་ཡོད་ཚད་དང་མེ་འཁོར། ངལ་གསོ་ཁང་
སོགས་སུ་མི་རིགས་དབྱེ་འབྱེད་བྱ་བ་ནི་ཁྲིམས་འགལ་ཡིན་
པར་བསྒྲགས། དེ་ལྟར།ཐེངས་དེར་རང་དབང་འགྲུལ་བཞུད་
པར་རྒྱལ་ཁ་ཐོབ། ཁེན་ལགས་གྱི་སེམས་སུ་དྲན་ཚུལ་འདི་
འདྲ་ཞིག་ཤར། རང་དབང་འགྲུལ་བཞུད་ཀྱིས་ཟ་ཁང་དང་
སྤྱི་སྤྱོད་རླངས་འཁོར་དུ་ནུས་པ་ཐོན་ན། ཅིའི་ཕྱིར་གྲོང་ཁྱེར་
ཡོངས་སུ་སྤེལ་མི་ཐུབ་བམ་སྙམ།
ཡིན་ཡང་། ༡༩༦༡ ཟླ་དགུ་བའི་ནང་དུ་རང་དབང་གི
འགྲུལ་བཞུད་པ་དག་ཨེ་ལུ་སྦེན་ནས་འཛིན་བཟུང་བྱས།
ཁེན་ལགས་ཀྱིས་མི་རིགས་དབྱེ་འབྱེད་ཀྱི་ཁྱབ་ཁོངས་
ཡོངས་ལ་རྒོལ་བའི་ཞི་བའི་ལས་འགུལ་ཨེ་ནས་ལེ་རྒུ་རུ་
མཚམས་འཇོག་དགོས་ཐུག ཟླ་ངོ་གཅིག་གི་རིང་ལ་གྲོང་
ཁྱེར་ཡོངས་ལ་ཁྲོམ་སྐོར་བྱས་ཀྱང་གྲུབ་འབྲས་ཅི་ཡང་མ་
ཐོན། དེ་བས། མི་ནག་དག་གིས་ལས་འགུལ་དེ་མུ་མཐུད་
དུ་སྤེལ་མཚམས་བཞག དེ་ནི་མར་ཋེན་ལོའུ་ཐིར་ཁེན་
ལགས་ཀྱི་ལས་འགུལ་གྱི་བརྒྱུད་རིམ་ཁྲོད་ནས་ཐེངས་དང་
པོར་ཕམ་ཁ་ཉོས་པ་དེ་ཡིན།

ལེའུ་བཅུ་བཞི་བ།

བྷིར་མེང་ཧམ།
མར་ཋེན་ལོའུ་ཐིར་ཁེན་ཨེ་ནས་ལེ་རྒུ་ནས་རྒྱལ་ཁ་མ་
ཐོབ་ཀྱང་། དེ་ནས་ཁོ་ལ་བསླབ་བྱ་གལ་ཆེན་ཞིག་ཐོབ། དེ་
ནི་གྲོང་ཁྱེར་ཧྲིལ་བོ་ལ་འཐབ་རྩོད་ལས་འགུལ་སྤེལ་ན། མི་
གྲངས་བརྒྱ་ཤོག་ཅིག་གིས་མི་ནུས་པར། ངེས་པར་དུ་འཐབ་
རྩོད་བྱེད་མཁན་གྱི་དམག་དཔུང་ཞིག་མཁོ་བ་དེ་ཡིན།
ཁོང་ལ་མཁོ་བ་ནི་རྗེམ་ཁི་རོའོ་ཁྲིམས་ལ་རྒོལ་ནུས་
པའི་ཨ་རི་བ་སྟོང་ཕྲག་མང་བོ་ཞིག་ཡིན། ཁོང་ལ་མཁོ་
བ་ནི་བཙོན་ལ་བཅུག་ཀྱང་ཞེ་མི་འདར་བར་མུ་མཐུད་དུ་
ཁྲོམ་སྐོར་བྱེད་ཕོད་པའི་མི་སྟོང་ཕྲག་མང་བོ་ཞིག་ཡིན། དེ་
ལྟར་། ཁོང་གིས་ཨ་རིའི་རྒྱལ་ཡོངས་ལ་མི་ནག་དག་མི་
རིགས་དབྱེ་འབྱེད་ཀྱི་ཁྲིམས་ལ་ཅི་ཙམ་མི་དགའ་བ་ཤེས་
སུ་འཇུག་འདོད་ཡོད། ཁོང་གིས་མི་རིགས་དཀར་བོའི་མགོ་
ཁྲིད་དག་ལ་རྗེམ་ཁི་རོའོ་ཁྲིམས་མཚམས་འཇོག་དགོས་
པའི་དུས་ལ་བབས་ཡོད་པ་ཤེས་སུ་འཇུག་འདོད་ཡོད། ཡིན་
ཡང་། ཁོང་གིས་དེ་ལྟ་བུའི་དཔུང་མཐུག་པའི་དམག་དཔུང་
ཞིག་གང་ནས་འཚོལ་ལམ། གནས་གང་ཞིག་ནི་ཁོང་གི་
འཐབ་རྩོད་རྗེས་མ་དེ་མགོ་བརྩམ་ས་ཡིན་ནམ།
ཁོང་གི་ལས་འགུལ་ཨེ་ལུ་སྦ་མ་ཡི་བྷིར་མེང་ཧམ་
(Birmingham) ནས་བཀག་འགོག་བྱས་པ་རེད། ས་དེ་
ནི་ཨ་རིའི་ནང་གི་རྗེམ་ཁི་རོའོ་ཁྲིམས་ཀྱི་ཤུགས་རྐྱེན་ཆེ་
བའི་གྲོང་ཁྱེར་ཞིག་རེད།
༡༩༦༣ལོའི་ཟླ་བཞི་བའི་ནང་དུ། ཁེན་ལགས་ཀྱིས་
ལས་འགུལ་བ་བཞི་བཅུ་འཁྲིད་ནས། གྲོང་ཁྱེར་ཀྱི་ཚོགས་
ཁང་དུ་མི་དཀར་མགོ་ཁྲིད་དག་ལ་གྲོས་མོལ་བྱེད་དགོས་
པའི་རེ་འདུན་བཏོན་དུ་ཕྱིན།
ཁོ་ཚོ་ཡོང་བའི་ལམ་བར་དུ། མི་ནག་སྟོང་ཕྲག་མང་
བོ་སྲང་ལམ་དུ་གྲལ་སྒྲིག་ཅིང་བྷིར་མེང་ཧམ་དུ་རང་དབང་
ཐོབ་པར་ཤོག་ཅེས་འབོད་སྒྲ་བསྒྲགས། ཉེན་རྟོག་པས་ཀྱང་
གོམ་བགྲོད་པ་དག་ལ་སྒུག་ནས་བསྡད་འདུགཁོ་ཚོའི་མགོ་
ཁྲིད་ཀྱི་མིང་ལ་སྤོལ་ཁོ་ནུར་ཞེས་པའི་མི་དཀར་མཁྲེགས་
པོ་ཞིག་ཡིན། ཁོ་ནི་ས་དེའི་མི་ནག་དག་གི་འཚོ་བ་ལ་
དཀའ་ངལ་སྤྲོད་མཁན་གྱི་གཏེ་བོ་ཞིག་ཀྱང་ཡིན།
སྤོལ་ཁོ་ནུར་གྱིས་གོམ་བགྲོད་པ་དག་ཡོང་གིན་པ་
མཐོང་མ་ཐག སྡོད་ཅེས་ངར་སྐད་བསྒྲགས་ལ། ཉེན་རྟོག་
པས་གོམ་བགྲོད་པ་དག་སྐོར་ཞིང་བཟུང་ནས་བཙོན་དུ་
བཅུག རྒྱུན་དུ་ཁེན་ལགས་བཙོན་དུ་བཟུང་མ་ཐག ཁོས་
དེ་མུར་ཁོ་རེ་ཋ་དེ་རུ་སྐད་གཏོང་བ་རེད། ཡིན་ཡང་། ཐེངས་
དེར་ཉིན་གཉིས་ལྷག་ཕྱིན་ཡང་ཁེན་གྱིས་ཁོ་མོར་སྐད་མ་
བཏང་བས། ཁོ་རེ་ཋ་ཡིས་ཁོའི་ཕྱོགས་སུ་སེམས་འཁུར་
བྱ་བཞིན་པའི་སྒང་ཞིག་ལ། སུ་ཞིག་གིས་ཁོ་རེ་ཋར་ཐུག་
དགོས་པའི་སྐད་བསྐུར་ཞིག་སླེབས། འོན་ཀྱང་། དེ་ནི་མར་
ཋེན་གྱི་སྐད་བསྐུར་མིན་པར་ཨ་རིའི་སྲིད་འཛིན་རྫིན་ཧྥུ་ཁེ་
ནས་ཡིན་འདུག་ལ། ཁོང་གིས་ངས་བྷིར་མེང་ཧམ་གྱི་ཉེན་
རྟོག་པ་དང་ལྷན་དུ་སྐད་ཆ་བཤད་ཟིན། ཁོ་ཚོས་ཁྱོད་རང་
བཟའ་ཟླ་ལ་ཐུག་པའི་བཀོད་སྒྲིག་བྱེད་ངེས་རེད། ཁོང་གིས་
མུ་མཐུད་དུ། མར་ཋེན་གྱི་ལས་འགུལ་སྤེལ་ཕྱོགས་ཚང་མ་
ཤིན་ཏུ་ཡག་པོ་འདུག་ཅེས་བཤད། དེ་ནི་ཁོ་རེ་ཋ་ལ་མཚོན་
ན་ཆེས་སྙིང་དུ་སྡུག་པའི་སྐད་ཆ་ཞིག་ཡིན།
དེ་ནས་ཡུན་རིང་མ་འགོར་བར། མར་ཋེན་བཙོན་
གྲོལ་ཐོབ་ལ་གོམ་བགྲོད་མུ་མཐུད་དུ་བྱས། ཉི་མ་རེ་རེར་
ཁོང་དང་ལྷན་དུ་གོམ་བགྲོད་བྱེད་མཁན་ཇེ་མང་ནས་ཇེ་
མང་དུ་གྱུར་ལ། དེ་མཚུངས་དྲག་གནོན་བྱེད་མཁན་གྱི་
ཉེན་རྟོག་པ་ཡང་ཇེ་མང་དུ་སོང་ནས་མི་ནག་དག་ལ་སྐོར་
རྡུང་བྱས། ཉེན་རྟོག་པས་ཁྱི་ལྷོད་ནས་གོམ་བགྲོད་པ་དག་
ལ་རྨུག་ཏུ་བཅུག་པ་དང་། གློག་དབྱུག་དང་སྦུག་ཆུ་སོགས་
་ཀྱིས་གཞུས་ཤིང་གཏོར། དེ་ནི་དྲག་རྩུབ་ཤིན་ཏུ་ཆེ་བས་
གོམ་བགྲོད་པ་རྣམས་ཐང་ལ་འགྱེལ་ནས་ཡར་ལངས་མི་
ཐུབ།
འོན་ཀྱང་། གོམ་བགྲོད་པ་དག་གིས་མཚམས་མ་
བཞག་པར་བདེན་པའི་ཨུ་ཚུགས་རྒྱུན་འཁྱོངས་བྱས། ཁོ་
ཚོས་ལས་འགུལ་ལ་འཛམ་གླིང་མི་དམངས་ཀྱིས་བལྟས་
ཡོད་པས། ཁོ་ཚོའི་རང་དབང་འཐབ་རྩོད་ཀྱི་ལས་འགུལ་ལ་
རྒྱབ་སྐྱོར་བ་ཇེ་མང་ནས་ཇེ་མང་དུ་གྱུར།
སྐབས་དེར། ཁེན་ལགས་ཀྱིས་ཉེན་ཁ་ཆེ་བའི་བྱེད་
ཐབས་ཤིག་ལག་ལེན་དུ་བསྟར། དེ་ནི་བྱིས་པ་རྣམས་ཀྱི་ཞི་
བའི་གོམ་བགྲོད་ཅིག་བཀོད་སྒྲིག་བྱ་རྒྱུ་བྱས། དེ་ལྟར་བྱས་
ན། ཁོང་གིས་ཉེན་རྟོག་པས་བྱིས་པའི་སྟེང་དུ་དྲག་པོའི་སྦྱོར་
བ་རྩོམ་མི་སྲིད་པར་འདོད།
སྤྱི་ཟླ་ལྔ་བའི་ཞོགས་པ་ཞིག་ལ། བྷིར་མེང་ཧམ་དུ་ཡོད་
པའི་མི་ནག་གི་བྱིས་པ་དག་མཉམ་དུ་འཛོམས་ཤིང་གོམ་
བགྲོད་བྱས། ཁོ་ཚོས་གོམ་བགྲོད་མཇུག་སྒྲིལ་བའི་བར་དུ་
“ང་ལ་སེམས་གཏིང་ནས་ཡིད་ཆེས་ཤིག་སྐྱེས་ཡོང་བ་ནི།
ནམ་ཞིག་ང་ཚོར་རྒྱལ་ཁ་ཐོབ་ངེས་པ་དེ་ཡིན།” ཞེས་གླུ་
དབྱངས་བླངས།
སྤོལ་ཁོ་ནུར་གྱི་ཉེ་རྟོག་རུ་ཁག་གིས་སྲང་ལམ་འཕྲེད་
ཀྱིས་བཅད་དེ།གོམ་བགྲོད་ཀྱིས་གླུ་བླངས་ནས་ཡོང་བཞིན་
པའི་བྱིས་པ་ཚོར་སྒུག་ཅིང་། དེ་རུ་འབྱོར་བ་ན་གློག་དབྱུག
ཁྱི། དབྱུག་པ་སོགས་ལག་ཆ་ཅི་ཡོད་ཀྱིས་གཞུ་བ་དང་རྡུང་
བ་དང་རྨུག་ཏུ་བཅུག་ལ་བྱིས་སྟོང་གཅིག་བཙོན་དུ་བཅུག
དེའི་ཁྲོད་དུ་ལོ་དྲུག་ཟིན་མ་ཐག་གི་བྱིས་པ་ཡང་ཡོད།
བྷིར་མེང་ཧམ་རུ་ཡོད་པའི་མི་ནག་དག་གིས་དོན་
རྐྱེན་དེ་ལྟ་བུ་ཞིག་བྱུང་བར་ཡིད་མ་ཆེས། ཕྱོགས་མཐའི་
རྒྱལ་ཁབ་རྣམས་ཀྱི་མི་དམངས་ཀྱང་བྱིས་པ་ལོ་དྲུག་ལ་
སོན་ཙམ་ཞིག་བཙོན་དུ་བཅུག་ཟིན་འདུག་ཅེས་ན་ཡིད་
གཏན་ནས་མ་ཆེས། དེ་བས། མི་ནག་དག་ཞེ་སྡང་དྲག་
ཏུ་འབར་ནས། མི་མང་སྟོང་ཕྲག་མང་བོས་བསྐྱར་དུ་ཡར
ལངས་བྱས་ཏེ། བྷིར་མེང་ཧམ་གྱི་མི་རིགས་དབྱེ་འབྱེད་ལ་
ངོ་རྒོལ་དྲག་པོ་བྱས། དེ་བས་གྲོང་ཁྱེར་མགོ་ཁྲིད་དག་གིས་
ཡུན་རིང་གི་སྣ་མ་བརྟན་པར་སྤྱི་ཟླ་ལྔ་བའི་ཚེས་བཅུ་སྟེ་
གཟའ་པ་སངས་ཉིན། ཁོ་ཚོ་མི་ནག་གི་མགོ་ཁྲིད་རྣམས་
ལ་ཐུག་ནས་རྗེམ་ཁི་རོའོ་རྩ་མེད་གཏོང་བའི་དམ་བཅའ་
བཞག དེ་བས་གཞི་ནས་བྷིར་མེང་ཧམ་དུ་རང་དབང་ཐོབ་
བོ།།

ལེའུ་བཅོ་ལྔ་བ།

ང་ལ་ཕུགས་བསམ་ཞིག་ཡོད།
ཨ་རིའི་མི་ནག་ཡོངས་ཀྱིས་བྷིར་མེང་ཧམ་རུ་བྱུང་
བའི་གནས་ཚུལ་ཐོས་པ་ན། ཁོ་ཚོས་བྷིར་མེང་ཧམ་དུ་ཡོད་
པའི་མི་ནག་དག་དེ་འདྲའི་སྙིང་སྟོབས་ལྡན་པའི་ངང་གོམ་
བགྲོད་བྱ་ཐུབ་ན། ང་ཚོས་ཀྱང་ངེས་པར་དུ་གོམ་བགྲོད་བྱ་
ཐུབ་དགོས་ཞེས་བསྒྲགས།
དེའི་ཕྱིར། མི་ནག་དག་ཕྱོགས་བཞི་མཚམས་བརྒྱད་
ནས་གོམ་བགྲོད་བྱས་ཞིང་། མི་རིགས་དཀར་བོ་མང་བོ་
ཡང་གོམ་བགྲོད་ཀྱི་ནང་དུ་མཉམ་ཞུགས་བྱས། ༡༩༦༣ལོའི་
ཚ་སྡུག་ཆེ་བའི་དབྱར་ཟླ་རིང་བོར་གོམ་བགྲོད་པའི་མི་
ཚོགས་ཇེ་མང་དུ་གྱུར། ཐོག་དང་བོར་ཁོ་ཚོར་གོམ་བགྲོད་
པ་བརྒྱ་ཕྲག་ཁ་ཤས་ལས་མེད་ཀྱང་། རིམ་བཞིན་གོམ་
བགྲོད་པ་སྟོང་ཕྲག་མང་བོར་བརྒལ་ཡོད། དེ་ནས་གོམ་
བགྲོད་པ་ཁྲི་ཕྲག་མང་བོར་བརྒལ།
ཁོ་ཚོས་དེ་ལྟར་གོམ་བགྲོད་བྱས་ཞིང་འབོད་ཚིག་
བསྒྲགས་ནས་གྲོང་ཁྱེར༨༠༠ཙམ་བསྐོར། ཁོ་ཚོས་དྲང་
བདེན་མིན་པའི་ཁྲིམས་ལུགས་དག་མཇུག་སྒྲིལ་བའི་བར་
དུ་གོམ་བགྲོད་བྱས་ཤིང་། མི་རིགས་དབྱེ་འབྱེད་ཀྱི་བྱ་སྤྱོད་
མཚམས་འཇོག་པའི་བར་དུ་སྐད་འབོད་བསྒྲགས། གོམ་
བགྲོད་པ་དག་གིས་དེ་ལྟར་རང་དབང་ལ་གདུང་འབོད་བྱས།
༡༩༦༣ལོའི་ཟླ་བརྒྱད་པའི་ཚེས༢༨ཉིན། མར་ཋེན་ལོའུ་
ཐིར་ཁེན་དང་མི་ནག་གོམ་བགྲོད་ཀྱི་སྣེ་ཁྲིད་པས་ཁ་ཝ་
ཤིན་ཏྲོན་ལ་གཏད། ཁོང་དང་ལྷན་དུ་ཞི་བའི་གོམ་བགྲོད་
པ་༢༥༠༠༠༠ཙམ་ཡོད། གོམ་བགྲོད་པ་རྣམས་ནི་ཕྱོགས་
མཐའི་རྒྱལ་ཁབ་མང་བོ་ནས། རླངས་འཁོར་དང་མེ་འཁོར།
གནམ་གྲུ། སྤྱི་སྤྱོད་རླངས་འཁོར། རྐང་ཐང་བཅས་ནས་
ཐེངས་དེའི་ཞི་བའི་གོམ་བགྲོད་ལ་ཞུགས་ཡོད།
གོམ་བགྲོད་པ་མང་ཆེ་ཤོས་ནི་མི་ནག་ཡིན་ན་
ཡང་། མི་དཀར་ཡང་སྟོང་ཕྲག་ཁ་ཤས་ལས་འགུལ་དུ་
མཉམ་ཞུགས་བྱས་ཡོད། ཁོ་ཚོ་ཚང་མ་ནི་མི་རིགས་དབྱེ་
འབྱེད་ཀྱི་ཁྲིམས་ལ་སྡང་ཞིང་། རང་དབང་འཐབ་རྩོད་ལ་ཞེ་
ཐག་པ་ནས་ཞུགས་འདོད་ཡོད་མཁན་རྐྱང་རྐྱང་ཡིན།
ཁོ་ཚོ་ནི་གདུག་རྩུབ་ཀྱིས་ཁེངས་བའི་མི་ཚོགས་ཤིག་
མིན། ལས་འགུལ་བ་དག་ནི་འཐབ་རྩོད་ཀྱི་གླུ་དབྱངས་དང་
གཏམ་བཤད་ལ་ཉན་བཞིན་ཡིད་སེམས་སྤོབས་པ་དང་སྐྱིད་
སྣང་གིས་ཁེངས་ཡོད།
སྐབས་དེར་ལས་འགུལ་སྣེ་ཁྲིད་པ་མི་ནག་མང་བོས་
གཏམ་བཤད་སྤེལ་ལ། དེ་དག་ལས་མར་ཋེན་ལོའུ་ཐིར་
ཁེན་གྱི་གཏམབཤད་ནི་ཨ་རིའི་མི་དམངས་ཀྱིས་གཏན་དུ་
བརྗེད་མི་སྲིད་པ་ཞིག་ཏུ་གྱུར།
‘དེ་རིང་ང་ལ་ཕུགས་བསམ་ཞིག་ཡོད།’ ཁོང་གི་སྐད་
ངག་ཚོར་ཤུགས་ཀྱིས་འདར་བཞིན་འདུག ‘ ཉིན་ཞིག་ལ།
ཨ་རིའི་མི་ནག་གི་བྱིས་པ་ཆུང་ཆུང་དག་གིས་ཨ་རིའི་མི་
དཀར་གྱི་བྱིས་པ་རྣམས་ལ་ལག་རྡང་སྦྲེལ་ནས། ལྕམ་སྲིང་
དང་སྤུན་ཟླའི་ཚུལ་དུ་བསྐྱོད་པའི་དུས་ཤིག་སླེབས་རྒྱུ་དེ་
ཡིན།”
དེ་རིང་ང་ལ་ཕུགས་བསམ་ཞིག་ཡོད།་ཁོང་གིས
དེ་ལྟར་གཏམ་བཤད་བྱས་པ་ན། མི་ཚོགས་ཀྱིས་ཁོང་ལ་
དགའ་འབོད་བྱས། ‘ཉིན་ཞིག་ལ།་ཁེན་ལགས་ཀྱིས་མུ་
མཐུད་དུ་"ནམ་ཞིག་དཀོན་མཆོག་གི་བྱིས་པ་དག་གིས་
ལག་རྡང་སྦྲེལ་ནས།གནའ་བོའི་མི་ནག་གི་གླུ་དབྱངས་རང་
དབང་གི་མཐར་ཐུག་པའོ། །རང་དབང་མཐར་ཐུག་པའོ་
ཞེས་བརྗོད་ངེས་ཡིན། དཀོན་མཆོག་ཨ་མིན་ཋི་ལ་བཀའ་
དྲིན་ཞུ། ད་ནི་ང་ཚོར་རང་དབང་ཐོབ་ངེས་པ་རེད།
ཁོང་གིས་གཏམ་བཤད་བྱས་ཚར་བ་ན། གོམ་བགྲོད་
པ་དག་གིས་དགའ་འབོད་དྲག་ཏུ་བྱས་ལ། ཁོང་ཚོ་ཡར་
ལངས་ནས་མར་ཋེན་ལོའུ་ཐིར་ཁེན་ལ་དགའ་བསུ་བྱས།
མི་ཚང་མས་ལག་རྡང་སྦྲེལ་ནས་མཉམ་གཅིག་ཏུ་ང་ཚོར་
རྒྱལ་ཁ་ཐོབ་ངེས་ཞེས་གླུ་དབྱངས་བླངས།
དེ་གར་ཡོད་པའི་མི་ཞིག་གིས་ཀྱང་ཉི་མ་དེའི་སྣང་
ཚུལ་ནི་གཏན་དུ་བརྗེད་མི་སྲིད། ཉི་མ་དེ་ནི་རེ་བའི་འོད་
སྟོང་འབར་བའི་ཉི་མ་ཞིག་ཡིན།
འོན་ཀྱང་། གཟའ་འཁོར་གསུམ་ལྷག་མ་འགོར་བའི་
རྗེས་ལ། བྷེབ་ཋེ་སི་ཋི་ཆོས་ཁང་དུ་བགད་རྫས་གཡུག་སྟེ།
བྱིས་པ་ཆུང་ཆུང་བཞི་བསད་ལ་བྱིས་པ་ཉེར་གཅིག་ཙམ་ལ་
རྨས་སྐྱོན་ཕོག ཨ་རིའི་མི་ནག་རྣམས་ལ་ཆོས་ཁང་དུ་
ཡང་བདེ་འཇགས་མེད་པའི་གནས་ཚུལ་དེས། ཨ་རི་རྒྱལ
ཡོངས་ལ་གཡོ་འགུལ་ཆེན་པོ་ཞིག་ཐེབས།
ཨ་ལཱ་བྷ་མཱ་(Alabama) ཡི་མངའ་སྡེ་སྤྱི་ཁྱབ་ཀྱིས་
གཅིག་བསྡུས་སློབ་གྲྭར་ངོ་རྒོལ་བྱེད་བཞིན་ཡོད་པས། ཁོའི་
གཏམ་བཤད་ཡོངས་ལ་ཚིག་རྩུབ་ཀྱིས་ཁེངས་ཡོད། ཁེན་
ལགས་ཀྱི་མངའ་སྡེ་སྤྱི་ཁྱབ་ཀྱིས་དྲག་པོའི་བྱ་སྤྱོད་ལ་སྐྱོན་
བརྗོད་སྤེལ་ལ། འདས་མཆོད་ཀྱི་ཉིན་མོར། ཁོང་གིས་བྱིས་
པ་དག་ནི་དོན་མེད་དུ་ཤི་བ་ག་ལ་ཡིན།་དཀོན་མཆོག་
གིས་ཉེས་ཅན་པ་དག་ལ་མནར་གཅོད་གཏོང་ངེས་ཞེས་མི་
རྣམས་ལ་སེམས་གསོ་དང་རེ་བཞག་བསྐྲུན།
དེ་བས་སྲིད་འཛིན་རྗེན་ཧྥེ་ཁེན་ཌྷ་ཡིས་དཀའ་བ་ཁྱད་
དུ་བསད་ནས།མི་དམངས་ཀྱི་ཐོབ་ཐང་སྐོར་གྱི་བསམ་ཚུལ་།
བསྡུ་རུབ་ཏུ་བསྐྱོད་བཞིན་པའི་སྐབས། ཕོ་ལ་ནས་བཀྲོངས་
ཏེ་དྲག་པའི་བྱ་སྤྱོད་ཡང་བསྐྱར་སྤེལ།
སྲིད་འཛིན་གཞོན་པ་ལེ་ཏོན་རྗོན་སོན་སྲིད་འཛིན་
ཁོང་གིས་ཐེངས་དང་བོར་གྲོས་ཚོགས་དུ་བསྡད་པ་ན།
སུ་གཏམ་བཤད་སྤེལ་སྐབས། ཁོང་གིས་ཁྲིམས་བཟོ་བ་
ལ་ངེས་པར་དུ་སྲིད་འཛིན་ཁེན་ཏྟེ་ཡི་ཤི་རྐྱེན་བརྗེད་དུ་མི་
འཇུག་པར་དྲང་བདེན་གྱིས་ཁྲིམས་བཟོ་དགོས་ཞེས་ནན་
གྱིས་གདམས།ཁོང་གིས་མུ་མཐུད་དུ་ཁྲིམས་ཤིག་སྒྲིག་པའི་
ཐབས་ལམ་ཡག་ཤོས་ནི། མི་དམངས་ཀྱི་བསམ་ཚུལ་བསྡུ་
རུབ་བྱ་རྒྱུ་དེ་ཡིན་པས། གང་མྱུར་དེ་ལྟར་ལག་བསྟར་བྱེད་
དགོས་ལ། དེ་ཡང་མི་སྲིད་པ་ཞིག་མིན་ཞེས་ཁྲིམས་བཟོ་
མཁན་རྣམས་ལ་ནན་ཏན་གྱིས་གདམས།
དེའི་རྗེས།༡༩༦༤ལོར་སྲིད་འཛིན་རྗོན་སོན Jonson)
གྱིས་མི་དམངས་ཀྱི་ཐོབ་ཐང་ཁྲིམས་གཞི་ལ་ས་ཡིག་
བཀོད་དུས། མར་ཋེན་ལོའུ་ཐིར་ཁེན་ཁོང་གི་རྒྱབ་ཏུ་ལངས་
ནས་བསྡད་ཡོད། དེ་ནི་ཡིད་དུ་འོང་བའི་རྒྱལ་ཁ་ཞིག་ཡིན།
འོན་ཀྱང་། ད་རུང་ཨ་རི་རྒྱལ་ཡོངས་ཀྱི་འོས་ཤོག་གི་ཐོབ་
ཐང་ཐད་དུ་ཁས་ལེན་གསལ་བོ་ཞིག་མེད་པས། མར་ཋེན་
ལགས་ཀྱིས་གོམ་བགྲོད་ལས་འགུལ་མུ་མཐུད་དུ་རྒྱུན་སྐྱོང་
དགོས་པ་གསལ་བོ་ཤེས་ཡོད།

ལེའུ་བཅུ་དྲུག

ནོ་བྷེལ་ཞི་བདེ་གཟེངས་རྟགས།
མར་ཋེན་ལོའུ་ཐིར་ཁེན་ནི་སྙན་གྲགས་ཆེ་བའི་མི་
ཞིག་ཡིན་པས། རྒྱལ་ཁབ་ཀྱི་ཕྱོགས་མཐའ་ཀུན་ཏུ་གཏམ་
བཤད་སྤེལ་བ་དང་བྱ་བཞག་བསྒྲབ་ཏུ་ཆས་དགོས་ན་ཡང་།
ཁོང་ཉིད་རང་ནུས་ཅི་ལྕོག་གིས་ནང་མི་དང་ལྷན་དུ་འདུག་
གི་ཡོད།
ལྕམ་ཁོ་རེ་ཋ་ཡང་རང་དབང་འཐབ་རྩོད་པ་ཞིག་ཡིན་
ལ། རྒྱུན་དུ་ཁོམ་ལོང་བྱུང་ན་རང་གི་ཁྱོ་ཀ་དང་ལྷན་དུ་གོམ་
བགྲོད་ལ་ཞུགས་ཀྱིན་ཡོད།
ཁེན་ལགས་ལ། མར་ཋེན་དང་བྷཻ་ཞི་ཋི་ཞེས་བའི་བུ་
གཉིས་དང༌། ཡོ་ལན་རྡ་དང་སྦར་ནས་སེ་ཞེས་བའི་བུ་མོ་
གཉིས་ཡོད། བྱིས་པ་ཚོ་ཨ་ཕ་དང་ལྷན་དུ་རྩེད་མོ་རྩེ་རྒྱུར་
དགའ་བས། ཁེན་ལགས་ཀྱིས་ཁོམ་ལོང་དང་བསྟུན་ནས་
བྱིས་པ་ཚོ་དང་ལྷན་དུ་དབྱུག་ཕོང་དང་བདའ་རེས། ཁང་
བར་སྐོར་བ་རྒྱག་པ་བཅས་ཀྱི་རྩེད་མོ་ལ་རོལ། མར་ཋེན་
ལོའུ་ཐིར་ཁེན་རྒྱུན་དུ་བཙོན་ཁང་དུ་བཅུག་གིན་ཡོད་
པས། བྱིས་པ་ཚོ་ལ་མཚོན་ན་དེ་ནི་རྟོག་དཀའ་བའི་དོན་
དག་ཅིག་ཡིན། དེ་བས། ལྕམ་ཁོ་རེ་ཋ་ཡིས་བྱིས་པ་ཚོ་ལ་
ཁྱེད་ཅག་གི་ཨ་ཕ་མི་དམངས་ལ་རོགས་རམ་བྱེད་ཆེད་
དུ་བཙོན་ཁང་དུ་འདུག་བཞིན་ཡོད་པ་རེད་ཅེས་གསལ་
བཤད་བྱས། དེ་ནས་ཅང་མ་འགོར་བར། བུ་མོ་ཡོ་ལན་རྡ་
ཡིས་བརྙན་འཕྲིན་ནས་ཨ་ཕ་ཡང་བསྐྱར་བཙོན་དུ་ཚུད་
པ་མཐོང་བས་ངུ་རྒྱང་བྱས། སྐབས་དེར། བུ་ཆུང་མར་ཋེན་
གྱིས་ད་ཁྱོད་མ་ངུ། ཨ་ཕ་སྔར་ལས་མང་བའི་མི་དམངས་ལ་
རོགས་རམ་བྱ་རུ་སོང་བ་རེད་ཅེས་བཤད།
འཛམ་གླིང་སྟེང་གི་གཟེངས་རྟགས་རླབས་ཆེན་ཞིག་
སྟེ། ནོ་བྷེལ་ཞི་བདེ་གཟེངས་རྟགས་ལོ་ལྟར་ནོར་ཝེ་རྒྱལ་
ཁབ་ནས་མི་སུ་ཞིག་གིས་ཞི་བདེ་ཡི་ཕྱིར་དུ་ཕྱག་ལས་
རླབས་ཆེན་གནང་གིན་པ་དེ་ལ་སྤྲོད་བཞིན་ཡོད།
༡༩༦༤ ལོའི་སྤྱི་ཟླ་བཅུ་བའི་ནང་། ནོར་ཝེ་སྲིད་གཞུང་
གིས་ཡོངས་ཁྱབ་གསལ་བསྒྲགས་སྤེལ་ཏེ། ལོ་དེའི་ནོ་བྷེལ་
ཞི་བདེ་གཟེངས་རྟགས་མར་ཋེན་ལོའུ་ཐིར་ཁེན་ལ་བསྩལ་
རྒྱུ་བསྒྲགས། ཁེན་ལགས་ནི་སྐབས་དེའི་ནོ་བྷེལ་ཞི་བདེ་
གཟེངས་རྟགས་ཐོབ་མཁན་གྱི་གྲས་ནས་ལོ་ན་ཆུང་ཤོས་དེ་
ཡིན། ཁེན་ལགས་ཀྱི་ནང་མི་ཡོངས་དང་མི་ནག་གི་མགོ་
ཁྲིད་ཚོ་ལྷན་དུ་ནོར་ཝེའི་རྒྱལ་ས་ཨོ་ས་ལོ་རུ་བསྐྱོད་ནས་
གཟེངས་རྟགས་དང་ལེན་མཛད། གཟེངས་རྟགས་ལ་རྟགས་
ལམ་ཞིག་དང་ཨ་སྒོར་༥༤༠༠ཡོད་ལ། ཁེན་ལགས་ཀྱིས་
གཟེངས་རྟགས་ཀྱི་སྒོར་མོ་ཡོངས། དམངས་ཀྱི་ཐོབ་ཐང་
རྩོད་ལེན་གྱི་ཚོགས་པ་འགའ་ལ་སྤྲད། ཁོང་གིས་གསུངས་
རྒྱུར་གཟེངས་རྟགས་འདི་ནི། སྐྱེས་པ་དང་བུད་མེད་ལ་ཁྱད་
པར་མེད་པར་འཚེ་མེད་ཞི་བའི་ངང་རང་དབང་འཐབ་རྩོད་
བྱེད་མཁན་ཡོངས་ལ་བདག་པ་ཞིག་ཡིན་ཞེས་བཤད། ཁོང་
གིས་མུ་མཐུད་དུ། གཟེངས་རྟགས་འདི་ནི་ང་རང་མི་སྒེར་
ཞིག་ལ་སྤྲད་པ་མིན་པར་། ཞི་བདེ་དང་མཛའ་མཐུན་ལ་
དགའ་བའི་མི་དག་ལ་སྤྲད་པ་ཞིག་རེད་ཅེས་ཀྱང་གསུངས།
དེ་ནས་ཁེན་ལགས་ཡོ་རོབ་ཡོངས་སུ་འགྲུལ་བཞུད་
བྱས་ཏེ། མི་སྣ་གལ་ཆེན་མང་བོར་ཐུག་འཕྲད་མཛད། ཡོ་
རོབ་མི་མང་གིས་ཁོང་ལ་དགའ་བསུ་བྱས་ཤིང་སྲིད་གཞུང་
ཁག་གིས་ཀྱང་མགྲོན་བསུ་བྱས། འོན་ཀྱང་། ཁོང་དེ་ནས་
ཡུན་རིང་འདུག་ཁོམ་མེད་པར་ཕྱིར་ཕ་ཡུལ་དུ་ལོག་སྟེ་
བྱ་བཞག་གི་རྒྱུན་སྐྱོང་དགོས་པས། ཁེན་ལགས་ཀྱིས་
མི་ཚོགས་ཀྱིས་ཁེངས་པའི་ཆོས་ཁང་ཞིག་ཏུ་འདི་ལྟར་
གསུངས། ང་ནི་རི་རྩེ་ལ་སླེབས་ཤིང་འདི་གར་འདུག་འདོད་
ཤིན་ཏུ་ཆེ། འོན་ཀྱང་། ད་ནི་ང་ངེས་པར་དུ་ཕྱིར་རི་གྲོང་དུ་
ལོག་དགོས། དེ་རུ་ད་རུང་རང་དབང་གི་བཀྲེས་སྐོམ་གྱིས་
མནར་བའི་མི་མང་བོའི་ཚེ་སྲོག་ལ་རེ་བ་བསྐྲུན་མཁན་
ཞིག་མཁོ་ལ། ཡང་ཅིག་བཤད་ན། དེ་གར་ང་ལ་ད་རུང་
ཕུགས་བསམ་གཞན་ཞིག་ཡོད་ཅེས་གསུངས།

ལེའུ་བཅུ་བདུན།

སེལ་མཱ་དང་བྱང་ཕྱོགས།
མར་ཋེན་ལོའུ་ཐིར་ཁེན་གྱིས་ངལ་གསོ་མཚམས་
བཞག་སྟེ། མི་དམངས༦༥༠ ཡི་སྣེ་ཁྲིད་དེ་སེལ་མཱ(Selma)
རུ་ཞི་བའི་གོམ་བགྲོད་བྱས། གནས་དེ་ནི་མོན་ཋི་གྷོ་མེ་རེ་
མངའ་སྡེ་ཡི་རྒྱལ་ས་ཡིན།
ཁེན་ལགས་ཀྱིས་ཟླ་ངོ་འགའི་རིང་ལ་སེལ་མཱ་ཡི་འོས་
ཤོག་ཐོབ་ཐང་དབྱེ་འབྱེད་ལ་འཐབ་རྩོད་བྱས་ཤིང་། གོ་རིམ་
དེའི་ཁྲོད་ཉེན་རྟོག་པས་ཁོང་གི་ལག་རོགས་མི་ནག་ན་
གཞོན་ཞིག་མེ་མདས་བརྒྱབས་ཏེ་བསད། ཁེན་ལགས་ཀྱིས་
མི་དམངས་དག་གོམ་བགྲོད་དུ་ཞུགས་པའི་སྐུལ་སློང་བྱས་
ནས། སྲིད་གཞུང་ལ་མི་ནག་དག་གིས་རང་གི་འོས་ཤོག་
ཐོབ་ཐང་ལ་བཟུང་བའི་རྣམ་འགྱུར་མངོན་དུ་བཅུག
བྱང་ཕྱོགས་ཀྱི་མི་རིགས་དཀར་བོའི་ཆོས་དཔོན།
ཁྲིམས་དཔོན། བླ་མ་མང་བོ་ཐེངས་དེའི་གོམ་བགྲོད་ལ་
མཉམ་ཞུགས་བྱས་ལ། ཁེན་ལགས་ཀྱིས་ཞི་བས་གོམ་བགྲོད་
དེ་ཉེན་ཁར་འཕྲད་རྒྱུ་ཡིན་པ་ཤེས་ཡོད། ཁོང་གིས་མི་དམངས་
ལ་འདི་ལྟར་གསུངས། ངས་ཁྱེད་རྣམ་པར་གཞན་གྱིས་རྡུང་མི་
སྲིད་ཅེས་དམ་བཅའ་འཇོག་མི་ཕོད་ལ། ངས་ཁྱེད་རྣམ་པའི་
ཁང་བའི་ནང་དུ་གཞན་གྱིས་བགད་རྫས་གཡུག་མི་སྲིད་ཅེས་
དམ་བཅའ་འཇོག་མི་ཕོད།འོན་ཀྱང་། ཉེན་ཁ་ཇི་ལྟར་ཆེ་ཡང་
ང་ཚོ་རང་གི་ཐོབ་ཐང་གི་ཆེད་དུ་ཡར་ལངས་ཕོད་དགོས་
ཞེས་བཤད།
ཞི་བའི་གོམ་བགྲོད་པ་ལེ་བར ༥༠ ཡི་མཚམས་སུ་
སླེབས་ཙ་ན། མི་གཉིས་གོམ་བགྲོད་དུ་ཞུགས་གྲབས་བྱེད་
སྐབས། ཉེན་རྟོག་པར་ཐུག་ནས་ཁོ་གཉིས་ལ་རྟ་ལྕག་གིས་
གཞུས་ནས་ལམ་ཟུར་དུ་དེད་ཅིང་རྡོག་ཐོས་གཞུས་ལ་རྟ་ཡི་
རྨིག་པས་བརྫིས།
དེ་བས་སྲིད་འཛིན་རྗོན་སོན་གྱིས་དམག་དཔུང་
མངགས་ནས་གོམ་བགྲོད་པ་ལ་སྲུང་སྐྱོབ་བྱས་སོང་། འོན་
ཀྱང་། ཨེ་ལ་སྦ་མ་རུ་བསད་པའི་ཆོས་དཔོན་ན་གཞོན་
ཞིག་དང་། བྱང་ཕྱོགས་ནས་སླེབས་ལ་མེ་མདས་བརྒྱབས་
ཏེ་བསད་པའི་མི་རིགས་དཀར་བོའི་བུད་མེད་དེ་གཉིས་
གཏན་དུ་གོམ་མགྲོད་ལ་བསྐྱར་དུ་ཞུགས་མ་ཐུབ།
དེ་ལྟར་ཞི་བའི་གོམ་བགྲོད་པ་དག་ལེ་བར་ནས་ལེ་བར་
བརྒྱུད་དེ། ༡༩༦༥ལོའི་ཟླ་གསུམ་པའི་ཚེས་ཉེར་ལྔ་ཉིན། ཁོ་
ཚེ་གཞི་ནས་མོན་ཋོ་གྷོ་མེ་རེ་ལ་འབྱོར། ཁེན་ལགས་ཀྱིས་དེ་
གར་མི་དམངས་ལ་གསུངས་རྒྱུར། ད་ནི་ང་ཚོས་རང་དབང་
ལ་ཅི་ཙམ་སྒུག་དགོས་སམ། ཡུན་རིང་འགོར་མི་སྲིད་དེ། རྒྱུ་
མཚན་ནི་རྫུན་གཏམ་གྱི་ཕུགས་མི་བརྟན་ཞིང་། མི་རིགས་
དབྱེ་འབྱེད་ཀྱི་ཁྲིམས་ནི་རྫུན་གཏམ་ཞིག་ཡིན་པས་སོ་ཞེས་
བསྩལ།
དེ་ནས་མ་འགྱངས་བར། ཨ་རིའི་གྲོས་ཚོགས་ཀྱིས
འོས་ཤོག་ཐོབ་ཐང་གི་ཡིག་ཆ་ཕྱི་རུ་བཏོན་ལ། སྲིད་འཛིན་
རྗོན་སོན་གྱིས་དེ་རུ་ས་ཡིག་བཀོད་པས། མི་ནག་ས་ཡ་
མང་བོར་གཞི་ནས་འོས་ཤོག་ལྡུག་པའི་ཐོབ་ཐང་རེག དེའི་
རྗེས། ཁེན་ལགས་ཕྱིར་བྱང་ཕྱོགས་སུ་སོང་ནས་གྲོང་ཁྱེར་
ཆེ་ཁཱ་གྷོ་རུ་ལས་འགུལ་གྱི་མགོ་བརྩམས།
བྱང་ཕྱོགས་ཀྱི་གྲོང་ཁྱེར་མང་བོ་རུ་རྗེམ་ཁི་རོའོ་
ཁྲིམས་མེད་ན་ཡང་། མི་ནག་རྣམས་དཀའ་ངལ་མང་བོ་
ཞིག་ལ་འཕྲད་བཞིན་ཡོད། མི་དཀར་མང་བོ་ཞིག་གིས་
མི་ནག་ལ་ཁང་བ་མི་གླ་ཞིང། མི་ནག་མང་བོ་ཞིག་ཤིན་ཏུ་
དབུལ་བོ་ཡིན་པས། མི་ནག་མང་བོ་ཞིག་དབུལ་བོའི་སྲང་
ལམ་དུ་བསྡད་ཡོད། ཆེ་ཁཱ་གྷོ་རུ་མི་ནག་༨༠༠༠༠༠༠ལྷག་
གྲལ་བསྟར་བའི་ཁང་རྙིང་དུ་གནས་སྡོད་བྱས་ཡོད། སྡོད་
གནས་སུ་ཙི་གུ་དང་འབུ་སྲིན་ཤིན་ཏུ་མང་ལ། གློག་ཀྱང་མི་
འདུག
ཁེན་ལགས་ཀྱིས་ཆེ་ཁཱ་གྷོ་རུ་མི་ནག་གི་ཚོགས་པ་
ཞིག་བཙུགས་ཏེ། རང་གི་སྡོད་གནས་ལ་རང་གིས་གཙང་
མ་བཟོ་རུ་བཅུག་ལ།དེ་གར་གློག་ཀྱང་འཐེན་ཐབས་བྱས།
ཁོང་གིས་ད་དུང་དེ་གར་གོམ་བགྲོད་ཀྱི་མགོ་ཁྲིད་
ནས་ཁང་གླ་གཏོང་དགོས་པའི་རེ་འདུན་བཏོན། གོམ་
བགྲོད་པ་དག་གིས་ལག་ཏུ་རྡོ་དང་སོ་ཕག་བཟུང་ནས་ལས་
འགུལ་སྤེལ། མཐའ་མཇུག་ཆེ་ཁཱ་གྷོ་ཡི་མགོ་ཁྲིད་དག་གིས་
རེ་འདུན་ལ་ས་ཡིག་བཀོད་དེ། སུས་ཀྱང་མི་ནག་ལ་ཁང་བ་
མི་གླ་བར་མི་ཆོག་པར་བཟོས།
ཆེ་ཁཱ་གྷོ་རུ་རྒྱལ་ཁ་ཐོབ་རྗེས། ཁེན་ལགས་ཀྱིས་འཐབ་
རྩོད་ཀྱི་ཁ་ཕྱོགས་བྱང་ཕྱོགས་ཀྱི་གྲོང་ཁྱེར་གཞན་དག་ཏུ་
གཏད།

ལེའུ་བཅོ་བརྒྱད།

རེ་ཆད།
མར་ཋེན་ལོའུ་ཐིར་ཁེན་གྱིས་ཨ་རི་རྒྱལ་ཡོངས་སུ་
ལས་འགུལ་སྤེལ་བ་ན། ག་ལེར་ག་ལེར་ཨ་རིའི་མི་ནག
མང་བོའི་འཚོ་བ་ཇེ་ཡག་ཏུ་སོང་། ཨ་རིའི་གཞུང་གིས་ཀྱང་
མི་དམངས་ཀྱི་ཐོབ་ཐང་ཁྲིམས་ཡིག་གཏན་ལ་ཕབ། འོན་
ཀྱང་། ཨེ་ལུ་སྦ་མ་དང་མེ་སེ་སེ་ཕེ་ལྟ་བུའི་མངའ་སྡེ་རེ་ཟུང་
གིས་ད་རུང་དང་ལེན་མ་བྱས།
དེ་ལྟར་ཡུན་རིང་འགོར་བས་མི་དམངས་ཐོབ་ཐང་
ལས་འགུལ་བ་དཀའ་ངལ་ཞིག་ལ་འཕྲད། ཐེངས་དེའི་
དཀའ་ངལ་ནི་མི་རིགས་དཀར་བོ་ལས་བྱུང་བ་མིན་པར།
མི་རིགས་ནག་པོ་ནས་བཟོས་པའི་དཀའ་ངལ་ཞིག་ཡིན།
དེ་ཡང༌། ༡༩༩༥ ལོའི་ཟླ་བརྒྱད་པའི་ནང་དུ། མི་ནག་
དག་ཁོང་ཁྲོ་ལངས་ནས་ཟིང་ཆ་བཟོ་མགོ་བརྩམས། ཁོ་
ཚོས་ཚོང་ཁང་མང་བོ་གཏོར་ཞིང་མེ་རུ་སྦར་ལ་ཅ་ལག་
དག་བརྐུས། ཉེན་རྟོག་པས་ཅི་ནུས་ཀྱིས་བཀག་ཀྱང་མ་
ཁོགས་པས་རྒྱལ་སྲུང་དམག་དཔུང་མངགས་ནས་འགོག
ཏུ་བཅུག ཟིང་ཆ་སློང་མཁན་དག་གིས་ཉི་མ་དྲུག་གི་རིང་
ལ་ཟིང་ཆ་བསླངས་ནས། མི་སུམ་ཅུ་སོ་ལྔ་བསད་ལ་རྨས་
སྐྱོན་ཕོག་པ་ཤིན་ཏུ་མང་། དེ་བས་ཨ་རི་རྒྱལ་ཡོངས་སུ་
འཇིགས་སྣང་གི་ཁ་དབུགས་ཤིག་གིས་ཁྱབ།
མི་ནག་དག་དབུལ་གྲོང་དང་རྗེམ་ཁི་རོའོ་ཁྲིམས་འོག་
ཏུ་ཡུན་རིང་ལུས་པས་རེ་ཐག་ཆད། ཁོ་ཚོར་ལས་ཀ་ཐེབས
ཆག་ཅིག་དང་གླ་ཆ་ཐེབས་ཆག་ཅིག་མ་གཏོགས་མི་རེག་
པས། རང་ཉིད་ཀྱི་འཚོ་བ་ཇེ་ལེགས་སུ་འགྲོ་རྒྱུ་རེ་ཐག་ཆད་
པ་མ་ཟད། མར་ཋེན་ལོའུ་ཐིར་ཁེན་གྱིས་ཁོ་ཚོར་བཟོད་
བསྲན་བྱས་ན་ནམ་ཞིག་བདེ་སྐྱིད་ཀྱི་ཉི་མ་ཞིག་སླེབས
ངེས་ཞེས་པར་ཡང་ཡིད་ཆེས་བྲལ་ལ་རེ་ཐག་ཆད།
དེ་བས།མི་ནག་དག་གིས་རྡོ་དང་བགད་རྫས།མེ་མདའ་
བཟུང་ནས་རང་དབང་འཐབ་རྩོད་ལ་ཞུགས་ཤིང་། ཐ་ན། མི་
དཀར་རྒྱབ་སྐྱོར་བ་དག་ཀྱང་དམར་གསོད་དང་གཅར་རྡུང་
བྱས།
རེབ་དེར། མི་ནག་དག་གིས་མགོ་ཁྲིད་གསར་བ་ཞིག་
གི་བཀོད་འདོམས་ལ་ཉན་བཞིན་ཡོད། མགོ་ཁྲིད་གསར་
བ་དེ་ནི་ཁེན་ལགས་ལས་ལོ་ཆུང་ལ་སྐད་གསང་མཐོ་བོ་
ཞིག་རེད། ཁོའི་མིང་ལ་སི་ཋོའེ་ལེ་ཁར་མེ་ཤེལ(stoely
Carmichael)་ཟེར་ལ། ཁོའི་འབོའབོད་ཚིག་ནི་མི་ནག་གི་
སྟོབས་ཤུགས་ཞེས་པ་ཡིན། ཁོས་བཤད་རྒྱུར། ང་ཚོར་མི་
རིགས་དཀར་བོའི་མགོ་སྐོར་གཏོང་ཐུབ་ཀྱི་གུ་ཡངས་དེ་མི་
དགོས། མི་ནག་དག་གིས་མཐུན་སྒྲིལ་བྱས་ན་དེ་ནི་སྟོབས་
ཤུགས་ཤིག་ཡིན། མགོ་ཁྲིད་གསར་བའི་ཤོག་ཁག་གི་
ཁྲོད་ནས་ལ་ཤས་ཀྱིས་མི་ནག་གི་རྒྱལ་ཁབ་ཅིག་འཛུགས་
དགོས་པར་འདོད་ཡོད་ལ། ཁ་ཤས་ཀྱིས་འཇིགས་སྐུལ་ལས་
འགུལ་མུ་མཐུད་དུ་སྤེལ་ནས་ཐོབ་ཐང་འདྲ་མཉམ་ཞིག
དགོས་པར་བསམ་ཡོད། ཨན་ཨེ་ཨེ་སེ་ཕུ་ནི་དམངས་ཀྱི་
ཐོབ་ཐང་རྩོད་པའི་སྒྲིག་འཛུགས་རྙིང་བ་ཞིག་ཡིན། དེ་རུ་
མི་དཀར་ཀྱི་ཚོགས་མི་དང་རྒྱབ་སྐྱོར་བ་ཡང་མང་བོ་ཡོད།
འོན་ཀྱང་ཨན་སེ་སེ་ཕུ་ཡིས་མི་ནག་གི་རྒྱལ་ཁབ་ཅིག་
འཛུགས་པའི་བསམ་བློ་ཞིག་གཏན་ནས་བཟུང་མྱོང་མེད་
པར། ཁོ་ཚོས་ལོ་ངོ་འདི་དག་ལ་དམངས་ཀྱི་ཐོབ་ཐང་གི་
ཕྱོགས་སུ་ཤུགས་སྣོན་རྒྱག་གིན་ཡོད།
མི་ནག་གི་སྒྲིག་འཛུགས་གཞན་ཞིག་གིས་གཅིག་
གྱུར་གྱི་མི་ནག་མི་དམངས་ཐོབ་ཐང་ལས་འགུལ་གྱི
ཚོགས་པ་ཁ་ཐོར་དུ་བཏང་ནས། ‘མི་ནག་སྙིང་སྟོབས”
ཞེས་པའི་བསམ་ཚུལ་ཞིག་ཨུ་ཚུགས་ཀྱིས་ལག་ཏུ་བསྟར་
བཞིན་ཡོད་པས། མར་ཋེན་ལོའུ་ཐིར་ཁེན་ལགས་ཀྱིས་མི་
དམངས་སྟོབས་ཤུག་དང་འཚེ་མེད་ཀྱི་ལྟ་བ་བློས་མ་བཏང་
བར། མི་ནག་དག་གི་ལས་འགུལ་སྤེལ་ཕྱོགས་གཅིག་གྱུར་
ལ་འབད་བརྩོན་མང་བོ་བྱས།
ཁོང་གིས་ནམ་ཞིག་ན་གཞོན་རྣམས་ཀྱིས་མི་ནག་
གི་སྟོབས་ཤུགས་དང་འཇིགས་སྐུལ་ལས་ཅི་ཡང་མི་ཐོབ་
པ་ཤེས་ངེས་ཡིན་ལ། བདེན་པའི་ཨུ་ཚུགས་དང་འཚེ་མེད་
ལས་འགུལ་ནི་སྟོབས་ཤུགས་ཤིག་ཡིན་པ་རྟོགས་ངེས་
པར་སྙམ་ཡོད། ད་ལྟ་ཁྲིམས་ལུགས་བཟང་བོ་ཞིག་གཏན་
ལ་ཕབ་ཟིན་པས། མུ་མཐུད་དུ་དྲག་པོའི་བྱ་སྤྱོད་སྤེལ་ན་
ཁྲིམས་ལུགས་ཕྱིར་བསྡུ་བྱ་སྲིད་པར་ཡང་སྙམ་ཡོད།
སྲིད་འཛིན་རྗོན་སོན་གྱིས་མི་རིགས་དཀར་བོའི་རྩ་
འཛུགས་བྱས་པའི་དྲག་པོ་སྦྱོར་བ་རྩོམ་མཁན་ཁོའོ་ཁོ་ལེཀ་
སི་ཁི་ལན་(ku kulx klan)ཞེས་པར་སྐྱོན་བརྗོད་དང་
ཚོགས་པ་དེའི་ཚོགས་མི་ཡོངས་འཛིན་བཟུང་བྱས། འོན་
ཀྱང།ཅུང་མ་འགོར་བར་གློད་གྲོལ་ཐོབ།
མི་ནག་སྟོབས་ཤུགས་ཀྱི་མགོ་ཁྲིད་གསར་བ་སི་ཋོའེ་
ལེ་ཁར་མེ་ཤེལ་ལགས་ཀྱི་སྟེང་ཤིན་ཏུ་མི་དགའ། ཁེན་
ལགས་ཀྱིས་གལ་ཏེ་མི་ནག་ཡོངས་ཁོའི་རྗེས་སུ་འབྲངས་
ནས་དེ་ཡི་རླབས་རྒྱུན་གྲོང་ཁྱེར་གཞན་དུ་མཆེད་ན། རྒྱལ་
ཡོངས་སུ་དྲག་པོའི་འཁྲུག་འཛིང་ཆེན་པོ་ཞིག་བྱུང་སྲིད་
པར་སྙམ་ནས་འཇིགས་སྣང་སྐྱེས། འོན་ཀྱང་། དྲག་པོའི
ཕྱོགས་ནས་གནས་སྐབས་རྒྱ་བསྐྱེད་ཀྱི་བསམ་བློ་སྐྱེས་
བཞིན་མེད་འདུག
ཁེན་ལགས་ཀྱིས་ཁྲིམས་ལུགས་གསར་བ་གཏན་ལ་
ཕབ་ཟིན་ཡང་། དུས་ཡུན་ངེས་ཅན་ཞིག་གི་ནང་དུ་གོམས་
གཤིས་དག་བསྒྱུར་མི་ཐུབ་པ་ཤེས་ལ། མི་ནག་རྣམས་ཀྱིས་
ཀྱང་འགྱུར་ལྡོག་ལ་ཡུན་རིང་སྒུག་ནས་འདུག་རྒྱུ་དཀའ་བ་
ཡང་ཤེས་ཡོད ཁོང་གིས་ཀྱང་ཨ་རིའི་འགྱུར་ལྡོག་ཤིན་ཏུ་
དལ་བར་སྙམ་ཡོད་ན་ཡང་། མི་དམངས་ལ་རྟག་ཏུ་ཞི་བའི་
ལམ་དུ་བསྐྱོད་དགོས་ལ། དེ་ལྟར་བྱས་ན། ནམ་ཞིག་བདེ་
སྐྱིད་ཀྱི་དུས་ཤིག་སླེབས་ཡོང་ངེས་ཞེས་སྩོལ་བཞིན་ཡོད།
ཁེན་ལགས་ཀྱིས་ང་ཚོའི་བདེ་སྐྱིད་ལ་རེ་བ་མེད་སོང་
བ་མ་རེད། ང་ཚོས་དཀོན་མཆོག་ལ་ཡིད་ཆེས་བརླག་མི་
རུང་། ང་ཚོས་ངེས་པར་དུ་རང་ཉིད་ཀྱི་སྟོབས་ཤུགས་ཀྱིས་
ཆེས་མཐོ་བའི་རི་རྩེ་རུ་བསྙེག་ཐུབ་པ་ཤེས་དགོས་ཞེས་
གསུངས།
ཁེན་ལགས་ཀྱིས་ང་ཚོས་རང་གི་བདེ་སྐྱིད་ཀྱི་ཆེད་དུ་
འཐབ་རྩོད་ནི་དྲག་པོ་བྱེད་དགོས། འོན་ཀྱང་འཐབ་རྩོད་
བྱེད་པའི་ཐབས་ལམ་ནི་འདི་ལྟ་སྟེ། སྒོར་མོ་ལྗང་ཁུ་རེད། དེ་
ན་ང་ཚོས་ལྗང་ཁུའི་སྟོབས་ཤུགས་ཤིག་སྤེལ་ཆོག དེ་ནི་ཁྱོད་
ཀྱིས་ཟ་ཁང་ནས་ཧམ་པར་རྒུར་ཟ་ཐུབ་པའི་ཐབས་མཆོག་
ཅིག་ཡིན། གལ་ཏེ། སྒོར་མོ་རྫོགས་མེད་ཅིག་ཐོབ་ན། མི་
ནག་དག་གིས་ཁང་བ་ཉོ་ཐུབ་པ་མ་ཟད། གྱོན་པ་དང་ཟ་མ་
ང་དགའ་བོ་ཉོ་ཐུབ་པས། ད་གཟོད་འཚོ་བ་སྐྱིད་པོ་ཞིག་
བསྐྱལ་ཐུབ།
དེ་བས། ཁེན་ལགས་ཀྱིས་ཝ་ཤིན་ཏྲོན་ནས་དབུལ་
བོའི་གོམ་བགྲོད་ཅིག་བྱ་རྒྱུའི་འཆར་གཞི་བསྒྲིགས། དེ་ནི་
ཨ་རིའི་དབུལ་བོ་ཡོངས་ལ་ལས་ཀ་དང་གླ་ཆ་ཡག་པོ་ཞིག་
རེག་པའི་ཆེད་དུ་ཡིན། དེ་བས། གོམ་བགྲོད་དེ་ནི་མི་ནག་
གཅིག་པོའི་ཆེད་དུ་མིན་པར་མི་རིགས་དཀར་ནག་གཉིས་
ཀྱི་དབུལ་བོ་ཡོངས་ཀྱི་ཆེད་དུ་ཡིན།
ཟླ་དང་པོའི་ཚེས་སོ་གཅིག་ཉིན་ཁེན་ལགས་དབུལ་
བོའི་གོམ་བགྲོད་འཆར་བཀོད་ལ་ཤིན་ཏུ་བྲེལ་ནས་ཡོད།
ཉིན་དེར་མེམ་ཧྥེ་སི་རུ་ཆར་བ་འབབ་བཞིན་ཡོད། གད་
སྙིགས་སྒྲུག་མཁན་གྱི་ལས་ཀ་བ་དག་ཕྱིར་རང་ཁྱིམ་དུ་
ལོག་བཞིན་ཡོད། ལས་ཀ་བ་དེ་དག་ལས་མི་དཀར་དག་ལ་
ཉིན་ཧྲིལ་བོ་ཞིག་གི་གླ་ཆ་སྤྲད་ལ། མི་ནག་དག་ལ་ཆུ་ཚོད
གཉིས་ཀྱི་གླ་ཆ་མ་གཏོགས་མ་སྤྲད། དེ་བས། དེ་གའི་མི་
ནག་མཉམ་སྦྲེལ་གྱིས་མེམ་ཧྥེ་སི་ཡི་མི་ནག་དག་གི་དཀའ་
ངལ་ཐོ་རུ་བཀོད་ཅིང་། མི་ནག་མཉམ་སྦྲེལ་གྱིས་ལས་
མཚམས་བཞག་ནས་ངོ་རྒོལ་བྱས།
མེམ་ཧྥེ་སི་ངོ་རྒོལ་ཁྲོད་ཀྱི་མགོ་ཁྲིད་རེ་བེ་རྗེ་ལོ་སོ་ནི་
ཁེན་ལགས་ཀྱི་གྲོགས་པོ་རྙིང་བ་ཞིག་ཡིན། ཁོ་ཚོས་ངོ་
རྒོལ་མ་བྱས་པའི་སྔོན་དུ་སོ་ལོ་ཁེན་ལགས་ལ་གོམ་བགྲོད་
བྱེད་པར་རོགས་རམ་བྱ་དགོས་པའི་འབོད་སྐུལ་ཞུས། དེ་
བས། ཁེན་ལགས་གད་སྙིགས་སྒྲག་བཟོ་བ་དག་གི་གླ་ཆ
སྙོམས་སྒྲིག་གི་ཆེད་དུ་ཁོ་ཚོའི་གོམ་བགྲོད་ཀྱི་སྣེ་ཁྲིད་པ་
མཛད།

ལེའུ་བཅུ་དགུ།

ང་ནི་རི་བོའི་རྩེ་རུ་སླེབས་ཡོད།
ཁེན་ལགས་མེམ་ཧྥེ་སི་རུ་མ་སོང་བའི་ཟླ་གཅིག་གི་
སྔོན་ལ། ཁོང་གིས་བྷེབ་ཋེ་སི་ཋི་རུ་ཆོས་ཁང་དུ་གཏམ་བཤད་
གནང༌། སྐབས་དེ་ནས་བཟུང་ཁོང་ཉིད་ལྐོག་གསོད་བྱ་རྩིས་
བྱས། ཁོང་གིས་ཀྱང་རང་ཉིད་ནམ་ཞིག་གསོད་རྒྱུ་ཡི་པ་ཤེས་
པས། ཉིན་དེར། རང་ཉིད་ཀྱི་འཆི་བའི་སྐོར་གླེང་། གལ་ཏེ་
ཉིན་ཞིག་ཁོང་ཤི་སོང་ན་རྗེས་དྲན་བྱ་དགའ་དང་རྗེས་དྲན་
སློབ་གྲྭ་གཟུགས་རྒྱུ་གལ་ཆེན་མིན། དེ་ལས། ཁོང་ཉིད་འཚོ་
བཞུགས་སྐབས་ཀྱི་སྐད་ཆ་དག་ལག་བསྟར་བྱེད་རྒྱུ་ནི་ཤིན་
ཏུ་གལ་ཆེ་ཞེས་བསྙད།
སྐབས་དེར་མེམ་ཧྥེ་སི་རུ་མར་ཋེན་ལོའུ་ཐིར་ཁེན་དང་
མཉམ་དུ་གོམ་བགྲོད་པ༦༠༠༠༠ ལྷག་ཡོད་ལ། དེ་ཡིས་ཨ་
རི་རྒྱལ་ཡོངས་སུ་ཞི་བའི་གོམ་བགྲོད་པ་སྔར་བཞིན་གནས་
ཡོད་པར་གསལ་སྟོན་བྱས།
ཁེན་ལགས་ཀྱིས་མེམ་ཧྥེ་སི་(Memphis)ཡི་ན་
གཞོན་དག་འཚེ་མེད་ལས་འགུལ་དང་མི་ནག་གི་སྟོབས་
ཤུགས་གཉིས་ཀྱི་གང་གི་ཕྱོགས་སུ་བློ་ཁ་ཕྱོགས་ཡོད་པ་
གསལ་བོ་ཤེས་མེད། ཁོ་ཚོས་རང་ཉིད་ནི་བཙན་འཛུལ་པ་
ཞིག་ཡིན་སྙམ་ཡོད། གློ་བུར་དུ་བཙན་འཛུལ་པ་དག་གིས་
སྒེའུ་ཁུང་གཏོར་མགོ་བརྩམས། ཁེན་ལགས་ཀྱིས་ཁོ་ཚོར་
འཇིགས་སྐུལ་གྱི་ལས་འགུལ་མི་སྤེལ་བར་བཀའ་ཕབ།
ཁེན་ལགས་ཀྱི་རྗེས་འཇུག་པ་དག་གིས་དེ་ལུགས་ཀྱིས་རང་
ཁྱིམ་དུ་ལོག་ཟིན་ན་ཡང་། བཙན་འཛུལ་བ་རྣམས་ཀྱིས་
མུ་མཐུད་དུ་སྒེའུ་ཁུང་གཏོར་བ་དང་ཚོང་ཁང་བཅོམ་པ་
སོགས་བྱས་ནས་འཇིགས་སྐུལ་གྱི་མགོ་བསླངས།
ཁེན་ལགས་ཁོང་གི་རྗེས་འཇུག་པ་དག་གི་སྲུང་སྐྱོབ་
འོག་ནས་ཕྱིན། ཁེན་ལགས་བདེ་འཇགས་ཀྱིས་མེམ་ཧྥེ་སི་
ནས་ཁ་བྲལ།
ཁོང་གིས་སེམས་འཁུར་བྱས་ལ་ཁོང་ཁྲོ་ཡང་ལངས།
ཁེན་ལགས་ཀྱིས་གོམ་བགྲོད་དུ་མི་ཞུགས་རྒྱུར་ཐག་གིས་
བཅད་པ་མ་ཟད། རང་ཉིད་ཕམ་པའི་ཚོར་བ་ཞིག་ཀྱང་
སྐྱེས། ཁོང་གིས་རང་ཉིད་ལ་ཟིང་ཆ་འདི་འབྱུང་རྐྱེན་ནི་རང་
ཉིད་ལན་པ་ཡིན་ནམ། ད་ནི་འདི་ཉིད་དྲང་ལམ་དུ་ཁྲིད་ཐུབ་
བམ་སྙམ། ཁོང་གིས་ཟིང་ཆ་ཇེ་ཆེ་རུ་འགྲོ་བའི་སེམས་ཁྲལ་
བྱས། ཁེན་ལགས་ཀྱིས་ཟས་བཅད་ངོ་རྒོལ་བྱས་ཏེ་ཁོང་
གིས་ཟིང་ཆ་བར་བཟུང་བའི་ལྟ་ཚུལ་མི་དམངས་ལ་ཤེས་སུ་
འཇུག་འདོད། དེ་ལྟར་བསྒྲུབ་ན། ད་གཟོད་ཟིང་ཆ་བཀག་སྟེ
ཞི་བའི་ལམ་དུ་འགྲོ་ཐུབ་རྒྱུར་དགོངས། ཡང་གཅིག་བཤད་
ན། སྔོན་ཆད་གན་དྷི་ཡིས་ཀྱང་རྒྱ་གར་དུ་ཟས་བཅད་ངོ་
རྒོལ་བྱས་ནས་ལས་འགུལ་སྤེལ་བ་རེད།
དེ་ནས་ཁེན་ལགས་དང་ཁོང་གི་ལས་གྲོགས་ཚོས་
ཇི་ལྟར་བསྒྲུབ་དགོས་པ་ཤེས་ནས། ཕྱིར་མེམ་ཧྥེ་སི་རུ་སོང་
ནས་དབུལ་བོའི་གོམ་བགྲོད་ཡང་བསྐྱར་མགོ་བརྩམས།
གོམ་བགྲོད་གསར་བ་དེ་ཟླ་བཞི་བའི་ཚེས ༨ལ་སྤེལ། ཁེན་
ལགས་ཀྱིས་བློ་ཐག་ཉེ་བའི་རོགས་པ་རྗེ་སུ་རྗེ་ཁུ་སོན་དང་
ཧོ་སུ་ཝེ་ལམ་གཉིས་ཀྱིས་མེམ་ཧྥེ་སི་ཡི་མི་དམངས་ལ་འཚེ་
མེད་ལས་འགུལ་གྱི་སྦྱོང་བརྡར་སྤྲད་པ་ན། གློ་བུར་དུ་ཁོ་
ཚོའི་ལས་འགུལ་ལ་རྒྱལ་ཁ་ཞིག་ཐོབ་ངེས་བའི་ཡིད་ཆེས་
རྙེད་དུ་བཅུག
དེ་མཚུངས། ཁེན་ལགས་ཀྱི་སེམས་ཁྲལ་ཡང་གློ་བུར་
དུ་ཡལ། ཁོང་གིས་མི་ནག་རྣམས་ནམ་ཞིག་ལ་རང་དབང་
ཐོབ་ངེས་པ་ཤེས་ལ། མི་ནག་རྣམས་གྱིས་འཁོན་སེམས་
དང་དམར་གསོད་དོར་ནས་ཞི་བདེ་ལ་བསྐྱོད་ངེས་པ་རྟོགས།
༡༩༦༨ལོའི་ཟླ་བཞི་བའི་ཚེས་གསུམ་ཉིན། ཁེན་ལགས་
ཕྱིར་མེམ་ཧྥེ་སི་རུ་ལོག དགོང་མོ་དེར་ཕྱི་རོལ་ཏུ་ཆར་བ་
ཤུགས་ཆེན་གྱིས་འབབས་ལ། རླུང་བུ་ཡང་དྲག་ཏུ་ལྡིང་
བཞིན་ཡོད་འདུག ཁེན་ལགས་ཆར་རླུང་གི་ཁྲོད་དུ་ཕྱིན་
ནས་མི་ཚོགས་ལ་གཏམ་བཤད་གནང།
སྐབས་དེར། མེམ་ཧྥེ་སི་ཡི་མི་དཀར་དག་གིས་ཁེན་
ལགས་ལྐོག་གསོད་བྱེད་པར་གྲོས་བསྡུར་བྱེད་བཞིན་ཡོད་
འདུག ཁེན་ལགས་ལ་འཇིགས་སྣང་གཏན་ནས་མེད་པ་མ་
ཟད། ད་དུང་ཁོང་གིས་ཁོ་ཚོ་ནི་ང་ཚོས་སྐྱོབ་དགོས་པའི་མི་
རིགས་དཀར་བོའི་སྤུན་ཟླ་རེད་ཅེས་བཤད།
ང་ཡང་མི་གཞན་རྣམས་དང་གཅིག་མཚུངས་ཀྱིས་ཚེ་
ཐག་རིང་ངེས། ཁོང་གིས་གསུངས་རྒྱུར། འོན་ཀྱང་། ཁོང་ལ་
མཚོན་ན་ཚེ་ཐག་རིང་བོ་ཞིག་ལ་འདུག་རྒྱུ་ནི་གནད་དོན་
མིན་པར། གསོན་ཐོག་ཏུ་དཀོན་མཆོག་དངོས་སུ་བྱོན་ནས།
ཁོང་གིས་དམ་པའི་གསུངས་རབ་ཁྲོད་ཀྱི་མཛེས་སྡུག་ལྡན་
པའི་ས་ཆ་དེ་མཐོང་ཐུབ་རྒྱུ་དེ་ཡིན།
‘ང་ནི་རི་བོའི་རྩེ་ལ་སླེབས་ཡོད།” ཁོང་གིས་གསུངས་
རྒྱུར། ད་ནི་བདག་གིས་མཛེས་སྡུག་གི་ས་ཆ་ཞིག་མཐོང་
ཐུབ། ང་དེ་གར་ཁྱེད་ཅག་དང་ལྷན་དུ་འགྲོ་མི་ཐུབ་ཀྱང་
སྲིད།འོན་ཀྱང་། ང་ཚོའི་བུ་རབས་ཚ་རྒྱུད་ནི་དེ་གར་སླེབས་
ཁོ་ཐག་ཡིན། དེ་བས། དོ་དགོང་ང་ཤིན་ཏུ་དགའ། ང་ལ་
སེམས་ཁྲལ་ཅི་ཡང་མེད་ལ་འཇིགས་སྣང་ཡང་མེད། བདག་
གི་མིག་ཟུང་གིས་འོད་ཀྱིས་ཁེངས་པའི་དཀོན་མཆོག་ཅིག་
ཕེབས་བཞིན་པ་མཐོང་ཐུབ་ཅེས་གསུངས།
དེའི་རྗེས་ཀྱི་ཉི་མ་ཕལ་ཆེར་ཁེན་ལགས་ཀྱིས་ལྷོ་
ཕྱོགས་ཡེ་ཤུ་མགོ་ཁྲིད་ཚོགས་པའི་ལས་བྱེད་པ་རྣམ་དང་
མཉམ་དུ་བསྐྱལ། དེའི་རིང་ཁེན་ལགས་ཀྱིས་གན་དྷི་དང་ཡེ་
ཤུའི་སྐོར་གླེང་ལ། འཚེ་བ་མེད་པ་ནི་རྒྱབ་ཁབ་འདིའི་རེ་བ་
ཁོ་ན་ཡིན་ཞེས་གསུངས། ཁེན་ལགས་ཀྱིས་རང་གི་བློ་ཐག་
ཉེ་བའི་ལས་གྲོགས་རོ་ཧྥེ་བྷར་ན་ཐེ་ལ། གཏན་དུ་འཚེ་བའི་
ལས་འགུལ་བ་ཞིག་ལྷོ་ཕྱོགས་ཡེ་ཤུ་མགོ་ཁྲིད་ཚོགས་པ་རུ་
ཞུགས་སུ་འཇུག་མི་རུང་ཞེས་གདམས་འདུག
ཕྱི་དྲོ་དེར། ཁེན་ལགས་མགྲོན་ཁང་གི་སྒོ་གླེགས་ཀྱི་
འཁྲིས་སུ་ལངས་ནས་རླངས་འཁོར་འཇོག་ས་རུ་ཡོད་པའི་
གྲོགས་པོ་འགའ་ལ་ཁ་བརྡ་བྱེད་བཞིན་ཡོད། སྐབས་དེར་སྒེའུ་
ཁུང་ནང་དུ་གྲིབ་གཟུགས་ཤིག་འགུལ་ལ། གློ་བུར་དུ་གྲིབ་
གཟུགས་དེས་མེ་མདའ་ཞིག་བརྒྱབས་ནས་བྲོས་སོང་། ཁེན་
ལགས་ས་རུ་འགྱེལ། ཆུ་ཚོད་གཅིག་ལྷག་གི་རྗེས་སུ་ཁེན་
ལགས་ང་ཚོ་དང་གཏན་དུ་ཁ་བྲལ་སོང་།

ཕེའུ་ཉི་ཤུ་བ།

དྲང་བདེན་གྱི་རུ་དཔོན།
ཟླ་བཞི་བའི་ཚེས་བདུན་གྱི་ཞོགས་པར། སྲིད་འཛིན་
རྗོན་སོན་གྱིས་རྒྱལ་ཡོངས་ཀྱི་རྒྱལ་དར་ཕྱེད་ཙམ་མར་ཕབ་
ནས་ཁེན་ལགས་ལ་མྱ་ངན་ཞུས།
འཛམ་གླིང་གི་མི་དམངས་མང་བོར་མྱ་ངན་གྱི་མིག་
ཆུ་་ཤོར། མི་དམངས་ཁྲི་ལྔ་ལྷག་དངོས་སུ་ཨེ་ཋི་ལན་ཋཱ་རུ་
མྱ་ངན་ཞུ་རུ་སླེབས་ལ། དེའི་ཁྲོད་དུ་མི་རིགས་དཀར་ནག་
གཉིས་ཀྱི་གཞུང་འཛིན་པ། ཆོས་དཔོན། དཔོན་པོ། ཁྲིམས་
དཔོན། དབུལ་བོ། ཕྱུག་པོ། རྒན་པ། ན་གཞོན་བཅས་ཡོད་
ལ། ཁོ་ཚོ་ཚང་མ་རླབས་ཆེ་བའི་སྐྱེས་ཆེན་ཞིག་ལ་བདེ་མོ་
འཇོག་ཏུ་སླེབས།
ཁོ་ཚོ་ནི་མར་ཋེན་ལོའུ་ཐིར་ཁེན་གྱིས་རོགས་རམ་
བྱས་མྱོང་བའི་མི་ཡིན། ཁེན་ལགས་ཀྱིས་ནད་པ་དང་
དབུལ་བོ་མང་བོར་རོགས་རམ་བྱས་ལ། ཁོང་གིས་མི་ནག་
རྣམས་ལ་རང་ཉིད་ལ་ཅི་ཞིག་དགོས་པ་ཤེས་སུ་བཅུག་ལ།
དེ་མཚུངས། ཨ་རིའི་མི་དཀར་དག་ཀྱང་གཉིད་ལས་སད་དུ་
བཅུག ཁོང་གིས་ཁོ་ཚོ་ལ་ཁྲིམས་ལུགས་དྲང་བདེན་དང་
ཞི་འཇམ་གྱིས་འཛིན་དགོས་པ་ཤེས་སུ་བཅུག
ཁོང་གིས་སྒོར་མོ་དང་རྒྱུ་ནོར་ལ་མཐོང་ཆེན་མི་བྱ།
ཁོང་གིས་རང་ཉིད་ལ་ནོ་བྷེལ་བྱ་དགའ་ཞིག་འཐོབ་རྒྱུ་ཡང་
གལ་ཆེན་དུ་བཟུང་མྱོང་མེད། ཁོང་གིས་རང་ཉིད་ལ་དྲང་
བདེན་གྱི་རུ་དཔོན་དུ་འབོད།
ཁོང་གིས་ཁྲིམས་ལུགས་བརྩི་སྲུང་བྱ་རྒྱུ་ནི་ཤིན་ཏུ་
གལ་ཆེན་དུ་བརྩི། འོན་ཀྱང་། ཁྲིམས་དེ་ངེས་པར་དུ་དྲང་
བཞག་ཅིག་ཡིན་དགོས། དེ་བས་ཁོང་ཉིད་ཀྱིས་དྲང་བཞག་
མིན་པའི་ཁྲིམས་ལ་ངོ་རྒོལ་བྱས་ནས་བཙོན་ཁང་དུ་ཐེངས་
སུམ་ཅུ་རུ་བཅུག
མར་ཋེན་ལོའུ་ཐིར་ཁེན་ལགས་ཀྱིས་ནམ་ཞིག་མི་
རིགས་དཀར་ནག་གཉིས་ཀྱི་བྱིས་པ་ཚོས། ལྕམ་སྲིང་དང་
སྤུན་ཟླ་ལྟར་ལག་རྡང་སྦྲེལ་ནས་འགྲོ་རྒྱུའི་རྨི་ལམ་ཞིག་རྨས་
མྱོང་ཡོད། ཁོང་གིས་རང་གི་ཕུགས་བསམ་མངོན་འགྱུར་
བྱུང་བཞིན་པ་མཐོང་མ་ཐུབ་ཀྱང་། ཨ་རི་བ་དག་མཛེས་
སྡུག་ལྡན་པའི་ས་ཆ་དེ་རུ་བསྐྱོད་པར་ལམ་སྟོན་མཛད་ཡོད།

ལེའུ་ཉེར་གཅིག་པ།

ཕུགས་བསམ་དེ་མངོན་འགྱུར་བྱུང་ངམ།
ད་ནི་མར་ཋེན་ལོའུ་ཐིར་ཁེན་བཀྲོངས་ནས་ལོ་ངོ་ཉི་
ཤུ་རྩ་ལྔ་འདས། ཕར་བལྟས་ཚོད་ཀྱིས། མར་ཋེན་ལོའུ་ཐིར་
ཁེན་ལགས་ནི་སྙིང་བོ་མེད་པར་བཀྲོངས་སོང་བ་འདྲ། དེ་ནི་
ཨ་རིའི་མི་ནག་མང་བོར་སྔར་བཞིན་ལས་ཀ་རེག་བཞིན་
མེད་ལ། དུད་ནག་ཀྱང་འཐེན་བཞིན་ཡོད། དུད་ནག་ནི་མར་
ཋེན་གྱི་སྐབས་སུ་གནད་དོན་ཆུང་ཆུང་ཞིག་ཡིན་ཡང་། ད་
ལྟ་དུད་ནག་གིས་གྲོང་ཁྱེར་ནང་གི་ན་གཞོན་མང་བོ་ཞིག་
ལ་གནོད་འཚེ་ཚབས་ཆེན་ཐེབས་བཞིན་ཡོད།
དེ་བས་མར་ཋེན་ལོའུ་ཐིར་ཁེན་གྱིས་གསུངས་པའི་ཞི་
བདེ་དང་འཚེ་བ་མེད་པ་ཟེར་བ་ནི་འབྲེལ་མེད་ཅིག་ཏུ་གྱུར་
ཡོད། ད་ནི་མི་རིགས་ཀྱི་རིགས་རྒྱུད་རྩ་སྟོང་དུ་འགྲོ་བའི་
ཉེན་ཁ་ཞིག་ལ་ཐུག་ཡོད། འོན་ཀྱང་། གསར་འགྱུར་ལྟར་ན་
གནས་བབ་དེར་ག་ལེར་འགྱུར་བ་འགྲོ་བཞིན་པའི་རེ་བའི་
འོད་སྣང་ཞིག་མཐོང་ཐུབ་ཟེར། ཡིན་ཡང་། དེ་ནི་མི་རིགས་
དཀར་ནག་དབྱེ་འབྱེད་ཀྱི་གནད་དོན་ཞིག་མིན་ལ། མི་
རིགས་དཀར་ནག་གི་ལས་ཀ་བ་དག་ལ་ལས་ཀ་དང་གླ་ཆ་
འདྲ་མཉམ་དུ་སྤྲོད་བཞིན་མེད་པ་མཚོན་པ་ཞིག་ཀྱང་མིན།
ད་ནི་ང་ཚོས་མར་ཋེན་ལོའུ་ཐིར་ཁེན་ལགས་ཀྱི་ཞལ་
ངོ་འཛུམ་གྱིས་ཁེངས་ངེས་པའི་གྲུབ་འབྲས་ཤིག་ལ་བལྟ།
༡༩༦༤ ལོར་སྲིད་འཛིན་རྗོན་སོན་གྱིས་དམངས་ཀྱི་ཐོབ་
ཐང་གི་ཡིག་ཆ་ཞིག་ལ་ས་ཡིག་བཀོད་སྐབས་མར་ཋེན་ཁོང་
གི་འཁྲིས་སུ་ཡོད། སྐབས་དེ་ནས་བཟུང་མི་ནག་སུམ་བརྒྱ་ཨ་
རི་རྒྱལ་ཡོངས་ཀྱི་གཞུང་ཞབས་པར་གདམ་ཐོན་བྱུང་། ༡༩༦༨
ལོའི་ཟླ་བཅུ་གཅིག་པར་མི་ནག་གཞུང་ཞབས་པའི་གྲངས་
ཀ ༡༠༠༠ ལ་བུད། ༡༩༩༣ ལོར་ཨ་རིའི་ལྷོ་ཕྱོགས་སུ་མི་ནག་
གཞུང་ཞབས་པ ༨༠༠༠ ལ་བུད་ཅིང་། ཐེངས་དང་བོའི་མི་
ནག་མངའ་སྡེའི་བློན་ཆེན་དུ་གདམ་ཐོན་བྱུང་། ༡༩༨༤ ལོ་
དང ༡༩༨༩ ལོར་སྲིད་འཛིན་རྗེ་ཁི་སོན་གྱི་འོས་འདེམས་
སྐབས། ཨ་རི་རྒྱལ་ཡོངས་ཀྱི་མི་ནག་དང་མི་དཀར་ཚང་མ་
འོས་འདེམས་སུ་ཞུགས། ད་རུང་། མར་ཋེན་ལོའུ་ཐིར་ཁེན་
ལགས་ཀྱི་བུད་མེད་འདེམ་བསྐོས་ཐད་ཀྱི་དགོངས་ཚུལ་
དེ་ཡང་ཏག་ཏག་ལེགས་གྲུབ་བྱུང༌། ༡༩༩༢ལོར་ཨ་རིའི་
ཁྲིམས་བཟོ་ལྷན་ཁང་གི་འགན་འཛིན་དུ་མི་ནག་བུད་མེད་
ལྕམ་ཁར་ལོ་མོ་སུ་ལེ་སྤོ་ལགས་གདམ་ཐོན་བྱུང་།
ད་ནི་ཨ་རིའི་མངའ་སྡེ་སོ་སོའི་ཆེ་མཐོའི་ཁྲིམས་ཁང་
དུ་མི་ནག་གི་ཁྲིམས་དཔོན་ཡོད་ལ། ཨ་རིའི་བརྙན་འཕྲིན་
སྙན་སྒྲོན་པ་ཡང་མི་ནག་གི་ཕོ་མོ་གཉིས་ཀ་ཡོད། དེ་མ་
ཟད། ཨ་རིའི་བརྙན་འཕྲིན་ལེ་ཚན་དུ་ཡང་མི་ནག་གི་ལེ་
ཚན་མང་བོ་ཡོད། ད་དུང་། མི་ནག་དག་དམག་དཔུང་དང་
ཚོང་ལས། སྨན་ལས་ཚན་རིག་བཅས་ཀྱི་ལས་འཆར་དུ་
ཡང་ཞུགས་ཆོག
ཟླ་དང་བོའི་ཟླ་ཚེས་བཅོ་ལྔ་ཉིན་ནི་མར་ཋེན་ལོའུ་ཐིར་
ཁེན་ལགས་ཀྱི་འཁྲུངས་སྐར་ཡིན་པས། ཨ་རི་རྒྱལ་ཡོངས་
ངལ་གསོ་ཉིན་མོར་གཏན་ཁེལ་ཡོད། ཁོང་ནི་ཨ་རིའི་སྲིད་
འཛིན་མིན་པ་ཞིག་ལ་དེ་འདྲའི་ཆེ་མཐོང་སྤྲད་པ་ཁོ་ན་དེ་
ཡིན་འདུག ཉིན་དེ་ནི་ཨ་རིའི་མི་དམངས་ཀྱིས་ཁོང་གི་
རང་དབང་དང་ཞི་བདེ་ལ་བསྩལ་བའི་གསུང་བཤད་ལ་དྲན་
གསོ་ཞུ་བའི་དུས་སྐབས་ཤིག་ཀྱང་ཡིན། ཉིན་དེ་ནི་ཁོང་གི་
ཕུགས་བསམ་ལ་ཉེ་བར་བཅར་བའི་དུས་ཤིག་ཀྱང་ཡིན་
ནོ། །